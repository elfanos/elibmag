<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 7: Om behovet av en ny förståelse</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_112"></a><a id="ch7"></a><span class="small">KAPITEL</span> 7</h2>
<h2 class="h2a"><i>Om behovet av en<br/>ny förståelse</i></h2>
<p class="noindent">Det ursprungliga syftet med den här boken var att beskriva hur en kombination av fyra vägar – ny teknik, ny livsstil, ny politik och ny etik – skulle kunna vara ett sätt att bearbeta det omfattande problemkomplex, som beskrevs i det tredje kapitlet. Under arbetet utvecklade vi emellertid successivt åsikten att det <i>också</i> krävs en förändrad uppfattning om verkligheten. Vi valde därför att redan i bokens titel annonsera att det även handlar om <i>behovet av en ny förståelse</i>. Vi har nu kommit till den punkt i framställningen, där detta behov skall motiveras och diskuteras.</p>
<p class="indent">I alla tider och kulturer har man utvecklat vad som idag ibland kallas ”en total existensförståelse”. En sådan förståelse utgörs av ett komplex av föreställningar om tillvaron. En del av dessa föreställningar bygger i huvudsak på kontrollerbar kunskap, andra på vagare försanthållanden<sup><a href="#pg111fn1" id="pg111fn-1">1</a></sup> eller lösa antaganden. Det finns i varje föreställning om tillvaron åtminstone något som inte säkert kan bevisas. Samtidigt finns det föreställningar om tillvaron som enbart utgörs av rena trossatser. En människa kan knappast reda sig utan att ha en existensförståelse som grund för sitt liv och sitt agerande. Hennes attityder, beteenden och beslut har mer eller mindre tydligt sin grund i någon form av existensförståelse.</p>
<p class="indent"><a id="page_113"></a>Låt oss inleda med en historisk tillbakablick för att se hur uppfattningen om verkligheten eller, med det nyss nämna begreppet, existensförståelsen, växlat under århundradena. Våra exempel är alla hämtade från Europas historia.</p>
<h3 class="h3"><i>Existensförståelsen i ett historiskt perspektiv</i></h3>
<p class="noindent">Bland antikens greker och romare dominerade föreställningen att den historiska förändringsprocessen gick åt fel håll: allt tenderade att bli sämre.<sup><a href="#pg112fn1" id="pg112fn-1">2</a></sup> I historiens begynnelse hade enligt denna uppfattning funnits en mänsklig guldålder. Ett tempererat klimat utan årstidsvariationer gjorde livet angenämt. Man behövde inte arbeta hårt i jorden utan man kunde livnära sig på de skördar naturen gav spontant. Människorna var nöjda med tillvaron och det fanns ingen mänsklig omoral. Sedan blev det stegvis allt sämre; ett skäl till försämringen var att den tekniska utvecklingen skapade förutsättningar för en sjunkande moral – gruvindustrin möjliggjorde girighet genom att silvergruvor öppnades och guldfyndigheter utvanns, skeppsbyggnadskonsten ledde till att främmande folk kunde underkuvas och så vidare. Nu blev krigshandlingar vanliga och den växande brottsligheten krävde att domstolar infördes. De samtida historikerna ansåg att människornas moraliska halt var den avgörande faktorn för hur denna förändringsprocess utvecklades. De antika grekerna föreställde sig dessutom att det fanns en fundamental mekanism inbyggd i tillvaron. Denna mekanism innebar att människor som överskred de gränser som gudarna definierat gjorde sig skyldiga till ”hybris”. De drabbades då av en obarmhärtig bestraffning kallad ”nemesis”.</p>
<p class="indent">I början av vår tideräkning uppkom en helt ny existensförståelse, något som också med tiden ledde till att man införde just en ny tideräkning. Dess utgångspunkt är föreställningen om Kristus som <a id="page_114"></a>världens frälsare. Nu ses skeendet som ett historiskt frälsningsdrama. Genom syndafallet i Paradiset hade människan ådragit sig en kollektiv syndaskuld (se sidan 110), som måste sonas genom Kristi död på korset. Frågan om den individuella frälsningen kvarstod dock. Den skulle avgöras vid den kommande Yttersta domen. De som trodde på denna nya berättelse var till en början få, ofta föraktade och inte sällan förföljda. Men från 300- och 400-talen blev deras existensförståelse utan konkurrens i vår del av världen och skulle så vara i mer än tusen år (och är det på sina håll ännu idag). De tidiga kristna trodde länge att Kristi återkomst var nära förestående. Efter den Yttersta domen förväntades den riktigt goda tiden börja – i det himmelska paradiset för de frälsta. Tanken på Kristi snara återkomst tonade bort med tiden men dök upp då och då även senare.</p>
<p class="indent">Med den europeiska renässansen, som varade från slutet av 1400-talet till slutet av 1500-talet, skapades åter en ny situation. Nu blickade man först bakåt i historien för att rekonstruera den antika kunskapsgrund som ansågs överlägsen samtidens. Samtidigt förändrades successivt européernas kunskap om världen både genom de geografiska upptäckterna och genom det naturvetenskapliga genombrottet. Förutsättningar för en ny existensförståelse uppkom. Vid mitten av 1700-talet ansåg några filosofer att människan hade kommit ur medeltidens mörker in i ljuset (en tid kallad ”upplysningstiden”). Vad som hände på Jorden sågs inte längre som ett uttryck för Guds vilja, utan låg till stor del i människans hand. Hennes förnuft skulle nu kunna visa hur världen kunde förstås och hur man kunde uppnå ett gott liv här på Jorden i frihet, jämlikhet och broderskap. Nuet betraktades som vida överlägset de senast förflutna tusen åren (den ”mörka medeltiden”).</p>
<p class="indent">Under 1800-talet försköts successivt intresset från nuet till framtiden. Denna framtid skulle genom mänsklighetens framsteg bli överlägsen samtiden. Framstegen handlade om ny teknik (ångmaskinen), om politiska framsteg (franska revolutionen, tillkomsten av USA:s författning), om nya ekonomiska teorier (Adam <a id="page_115"></a>Smith och Karl Marx), om nya produktionsformer (fabriker) och om en generellt växande mänsklig kunskap (genom forskning och utbildning). Föreställningarna om utvecklingens fortsättning in i en allt ljusare framtid splittrades snart upp i ett flertal varianter: liberalism, socialism, marxism. Gemensamt för dem alla är dock föreställningen om att utveckling innebär ”modernisering”. Grundläggande för den föreställningen är tanken att vad som är nytt är bättre än det som är gammalt.</p>
<h3 class="h3"><i>Kritik av dagens dominerande existensförståelse</i></h3>
<p class="noindent">Dagens dominerande existensförståelse bygger därför på erfarenheten av en lång serie successiva framsteg. Dessa framsteg har berott och beror på en lång rad förutsättningar. Dessa är bland annat teknisk och social utveckling, ett starkt ökat handelsutbyte med tidigare oanad global konkurrens och med ett mönster som avspeglar en tidigare kolonial historia, betoning av nationell ekonomisk tillväxt som medel för ökat välstånd och – om den politiska viljan finns – för ökad generell välfärd i det egna landet, men också – som förutsättning – en riklig tillgång till naturresurser (bland annat fossila bränslen) som använts utan större långsiktiga eller ekologiska hänsyn. I takt med att ekonomin utvecklas i världen antas med denna existensförståelse att fattigdomen på sikt skall kunna avskaffas, att den individuella friheten skall öka samt att demokratiska beslutsformer skall få fäste i tidigare auktoritärt styrda länder.</p>
<p class="indent">Denna föreställning utvecklades först i Europa och i USA och har sedan spritts till delar av världen – dock utan att helt ersätta annan existensförståelse inom ramen för exempelvis islam, hinduism, buddism och kinesisk kommunism. Idag finner alltfler människor att det finns en rad brister i den västerländska existensförståelsen. Åtskilliga har blivit medvetna om att det existerar ekologiska gränser för mänskliga aktiviteter på Jorden, i form av sinande resurstillgångar och en minskad kapacitet hos ekosystemen att ”leverera” ekosystemtjänster. Andra känner oro vid tanken att världsbefolkningen <a id="page_116"></a>fortsätter att växa, något som kommer att ställa ytterligare krav på resursanvändningen på Jorden och utsätta Jordens miljö för än hårdare påfrestningar. Religionernas nygamla roll i många samhällen gör också att den sekulärt präglade världsvida industrialiseringen och moderniseringen ifrågasätts av åtskilliga.</p>
<p class="indent">Däremot tänker inte så många på att det också finns sociala gränser för tillväxten, något som den engelske ekonomen Fred Hirsch framhöll i sin viktiga, men idag mer eller mindre bortglömda bok, <i>Tillväxtens sociala gränser</i> (sv. öv. 1978). Han menade att när ekonomin växer över en viss nivå och alltfler skaffar sig nyttigheter av olika slag uppstår vad han kallar ”social trängsel”, något som minskar värdet (bruksvärdet) av den förvärvade nyttigheten. Hirsch förklarar fenomenet med en liknelse. Om några i en folksamling ställer sig på tå för att se bättre, kanske i väntan på ett tåg, har de som står på tå en fördel framför de övriga. Men om alla efter en stund ställer sig på tå, ser ingen bättre men alla får anstränga sig mer för att inte se sämre. Ett konkret exempel på samma sak uppkommer, när man börjar använda bilar i en större stad. De första bilisterna får genast en större rörlighet än andra. De kan färdas både längre och fortare än andra. När antalet bilar växer och växer, minskar bruksvärdet successivt hos det enskilda fordonet, genomsnittshastigheten och framkomligheten minskar, det blir svårare att hitta parkeringsplats, och så vidare. De som inte åker bil, missgynnas av utvecklingen. Många anstränger sig då för att skaffa tillgång till bil och den sociala trängseln ökar än mer.</p>
<p class="indent">Den slutsats Hirsch drar är att det måste sättas gränser för det egennyttiga ekonomiska handlandet. ”För detta krävs att man upprättar ett rättsgiltigt system för inkomst- och förmögenhetsfördelning ... Det förefaller troligt att vi befinner oss nära gränsen för våra möjligheter att organisera samhället om vi inte får stöd av en ny social moral”.<sup><a href="#pg115fn1" id="pg115fn-1">3</a></sup> Detta är särskilt angeläget på den globala nivån, där dagens förmögenhetsfördelning framstår som fullständigt <a id="page_117"></a>grotesk. Idag äger de 358 rikaste människorna i världen lika mycket som de 2,3 miljarderna fattigaste.<sup><a href="#pg116fn1" id="pg116fn-1">4</a></sup></p>
<p class="indent">Vi menar alltså att en ny existensförståelse är nödvändig och snarast bör utvecklas. Vi är inte ensamma om en sådan bedömning. Ett exempel: Den finländske filosofen Georg Henrik von Wright skrev bistert i sin bok <i>Myten om Framsteget</i> (1993):</p>
<p class="linespace">&#160;</p>
<p class="blockquotea"><i>… långt mer ansvarslös och samtidigt handlingsförlamad finner jag en optimism som menar att man lugnt kan låta utvecklingen i stort gå vidare som förr, i förvissning om att mer forskning, ny teknik och marknadskrafternas fria spel ändå till sist skall ställa allt till rätta</i></p>
<p class="blockquotea"><i>… det är i sådan vanmaktens optimism som regeringarna sjunkit ner och i vilken de försöker söva de människor över vilka de styr.</i></p>
<h3 class="h3"><i>Om existensförståelse som ”berättelse”</i></h3>
<p class="noindent">Ordet existensförståelse är närmast ett analytiskt begrepp, kanske främst användbart i vetenskapliga diskussioner. I vardagsspråkets värld motsvaras det av en alldeles speciell innebörd i det vanliga ordet ”berättelse”. Den som inledde en debatt om ordet ”berättelse” i denna betydelse var den franske filosofen Jean-François Lyotard, som i sin bok <i>La Condition Postmoderne</i> (1979) förklarade att ”de stora berättelserna” var döda. Han inledde därmed den epok som kallats ”den postmoderna”. Vi avser inte att knyta an till den postmoderna diskussionen, som vi för övrigt betraktar som ofruktbar och ledande in i en intellektuell återvändsgränd.</p>
<p class="indent">Möjligen kan någon undra över varför vi väljer att knyta vår diskussion om existensförståelse till ordet ”berättelse” och det i en alldeles speciell betydelse. Ett svar är att vi därmed markerar att existensförståelsen inte är någon strikt beskrivning av världens tillstånd eller funktioner. Inte heller är den något färdigt ideologiskt program. Snarare är existensförståelsen ett synsätt på människans <a id="page_118"></a>tillvaro i världen. Ett sådant förmedlas inte endast genom formell undervisning utan också genom erfarenheter av att leva och successivt skolas in i samhället – existensförståelsen traderas från den ena generationen till den andra genom ett berättande. Som vi också strax skall visa, används ordet <i>berättelse</i> i dagens debatt just i den betydelse som vi använder det här.</p>
<p class="indent">Vi knyter således an till Lyotards språkbruk. Han skiljer mellan ”stora berättelser” – som motsvarar den definitionen av <i>existensförståelse</i> som vi anförde i början av detta kapitel – och ”små berättelser”. Som exempel på <i>stora berättelser</i> nämner han den kristna berättelsen om frälsning från synden, upplysningstidens berättelser om befrielsen från okunnighetens mörker, den marxistiska berättelsen om befrielsen från utsugning och alienation och den kapitalistiska berättelsen om befrielse från fattigdom genom teknik och industri. Men Lyotard talar alltså även om <i>små berättelser</i>. Därmed menar han sådana berättelser som exempelvis används vid nationsbyggande (som det tyska på 1800-talet). Vi vill tillfoga att det också finns vissa små berättelser i form av partipolitiska tolkningar av tillvaron. I Sverige är det kanske tydligast exemplifierat med den socialdemokratiska berättelsen om ett samhälle, där även arbetarna skall ha möjligheter till inflytande, trygghet och välfärd. Några läsare kanske ändå har svårt att acceptera att ett vanligt ord som berättelse används med en så speciell innebörd. Vi vill därför visa att ordet berättelse inte sällan används just i vår mening i dagens svenska tidningsprosa.</p>
<h3 class="h3"><i>Tre aktuella exempel på användningen av ordet ”berättelse” i en speciell mening</i></h3>
<p class="noindent">I en understreckare i Svenska Dagbladet<sup><a href="#pg117fn1" id="pg117fn-1">5</a></sup> hävdade Joakim Sonnegård i samband med en recension att forskare i nationalekonomi kommit fram till att ekonomiska beslut bland annat påverkas av <a id="page_119"></a>människans grundläggande ”beroende av berättelser för att förstå och kommunicera kring den värld vi lever i”. Artikelförfattarna lägger till att det händer att ”dessa berättelser ibland leder oss på villovägar”.</p>
<p class="indent">Här syftar Sonnegård på mer övergripande berättelser, som man kan referera till över hela världen. Men det finns också berättelser som spelar en stor roll på den nationella nivån, till exempel inom ett politiskt parti. Journalisten och historikern Henrik Berggren skriver i en artikel i Dagens Nyheter:<sup><a href="#pg118fn1" id="pg118fn-1">6</a></sup></p>
<p class="blockquote"><i>Att ha en övertygande berättelse om nationen, om vilka ’vi’ är, var vi kommer ifrån och vart vi är på väg är fortfarande ett trumfkort inom politiken. Detta är både de amerikanska republikanernas och de svenska socialdemokraternas stora styrka … [Men] berättelsen skyddar inte från misstag. Tvärtom kan den leda rakt i fördärvet, som vi har sett i Irak … det intressanta är att de politiska motståndarna inte tycks kunna utnyttja dessa misslyckanden om de inte har en motberättelse.</i></p>
<p class="noindent">Ett likartat exempel på ordet berättelse har nyligen använts av Sture Nordh, ordförande i TCO, på Aftonbladets debattsida:<sup><a href="#pg118fn2" id="pg118fn-2">7</a></sup></p>
<p class="blockquote"><i>Det behövs en tydlig berättelse om hur politiken ska öka förutsättningarna för att leva ett gott liv. I den berättelsen sätter TCO:aren ett stort värde vid den gemensamma välfärden – och man oroas både som anställd och som samhällsmedborgare över att det inte tillförs tillräckliga resurser.</i></p>
<p class="noindent">Låt oss summera hur ordet <i>berättelse</i> används i de tre citerade exemplen. I det första är det fråga om en övergripande berättelse, som kan ses som uttryck för en allmän existensförståelse (en <i>stor berättelse</i> i Lyotards mening). I de båda andra exemplen är det fråga om <i>små berättelser</i>, närmast partipolitiska tolkningar av verkligheten. Vi kan också konstatera att i två av exemplen varnas för att såväl stora som små berättelser kan föra människor på villovägar. Det är just det som vi menar sker nu med dagens dominerande existensförståelse och de berättelser som ger uttryck åt den.</p>
<h3 class="h3"><a id="page_120"></a><i>Om behovet av nya berättelser (motberättelser)</i></h3>
<p class="noindent">Vår bedömning är att det föreligger ett behov av en ny berättelse eller – för att använda Henrik Berggrens ord – en motberättelse.</p>
<p class="indent">En berättelse är resultatet av ett berättande. Berättandet är en social aktivitet och innebär tillkomsten av en ”social konstruktion”, det vill säga något som människor skapar. Historien visar att sådant konstruerande kan gå till på en rad olika sätt. Ibland är det kända individer som initierar en berättelse, som de fyra evangelisterna eller Karl Marx. Sådana berättelser kan sedan modifieras i en kollektiv process. Det kan leda till att berättelsen i fråga splittras upp i olika varianter. Ibland kan nya berättelser tillkomma genom ett kollektivt agerande som inte är samordnat (det kan gälla den amerikanska republikanska berättelsen). Då kan det i efterhand vara svårt att identifiera de personer som lagt grunden till och sedan utvecklat den nya berättelsen.</p>
<p class="indent">Vad som nu krävs är ett nytt berättande, i den mening som angavs tidigare. Den ska kunna ge uttryck åt en existensförståelse som innefattar de aspekter som vi lyfter fram i denna bok. Dessa rör hur människan uppfattar relationen mellan sig själv och resten av naturen, det människan kan kosta på sig för egen del och vilken hänsyn hon måste ta till andra livsformer. Till en sådan ny existensförståelse hör också med nödvändighet föreställningar om hur det goda livet kan gestaltas, sedan man uppnått en lagom nivå av materiell standard. Här kan reflekterande samtal bli betydelsefulla för de mångas uppfattning i denna fråga. I den samlade mänskliga historiska erfarenheten finns det gott om utvecklade föreställningar om vad ett gott liv innebär.</p>
<p class="indent">Det starkaste skälet för nödvändigheten av att nu utveckla en ny existensförståelse är den situation som uppkommer när gränserna för människans utnyttjande av naturresurserna på Jorden blivit tydliga. Med det nuvarande sättet att tolka världen finns det möjligheter att förlägga lösningar på resursproblem till framtiden (”den nya tekniken kommer att …”). Om eller när detta visar sig <a id="page_121"></a>falskt, finns risken att såväl individer som stater använder våld för att tillgodose sina egna intressen. Ett sätt att möta denna risk kan vara att utveckla ett annat berättande om människan och hennes liv på Jorden, där det redan från början finns tankar som rör hur man förhåller sig till tillvarons begränsningar.</p>
<p class="indent">En berättelse innehåller med nödvändighet en tidsdimension. Alla berättelser har därför en början (”Det var en gång …”) men också ett, från början svagt skymtat, slut. Det viktigaste just nu är att fokusera på frågan om ett förestående skifte i historiens kontinuerliga flöde. Detta skifte kan inträffa inom den överblickbara framtiden, det vill säga inom ett par, tre decennier. Sedan kan intresset riktas inte mot berättelsens slut i en dimhöljd framtid, utan mot den ständiga förändring (utveckling) som hör samman med allt mänskligt liv.</p>
<p class="indent">En ny allmängiltig berättelse som uttryck för en aktuell existensförståelse ser vi alltså som ett nödvändigt inslag i den förändringsprocess som krävs för att kunna möta framtiden med förtröstan. Vi menar att en sådan ny berättelse kan växa fram genom ett kollektivt skapande.</p>
<h3 class="h3"><i>Hur läggs grunden för en ny existensförståelse?</i></h3>
<p class="noindent">Vår övertygelse om behovet av en ny existensförståelse står i skarp kontrast till Francis Fukuyamas synsätt, som han först presenterade i essän <i>The End of History</i> år 1989 i affärstidningen <i>The National Interest</i>. Han menar att historien har tagit slut i den meningen att det inte längre skulle förekomma någon ideologisk utveckling. I boken <i>The End of History and the Last Man</i> från 1992 skriver han:</p>
<p class="blockquote"><i>Vad vi nu kan bevittna är inte bara slutet på det kalla kriget eller avslutningen av en speciell efterkrigsepok, utan historiens slut som sådan: det vill säga slutpunkten för mänsklighetens ideologiska utveckling och samtidigt en allmän spridning av den västerländska demokratin som den slutgiltiga formen för samhällens styrelsesätt.<sup><a href="#pg120fn1" id="pg120fn-1">8</a></sup></i></p>
<p class="noindent"><a id="page_122"></a>Fukuyama tycks utgå från att frågor om materiell försörjning och tekniska förutsättningar för människans agerande är lösta en gång för alla. Vår uppfattning är den rakt motsatta, som vi tidigare visat i denna bok. Därför behövs ett grundläggande omtänkande för att klargöra själva förutsättningarna för människans möjligheter att långsiktigt tillgodose sina behov och organisera väl fungerande samhällen. Om vår bedömning är riktig, innebär detta inte endast att det är vår kulturkrets som tvingas till nytänkande. Knappast några människor står utanför konsekvenserna av det västerländska industriella sättet att försörja sig. Dessa konsekvenser är således globala och i ingen del av världen kan man i längden stå utanför en djup omprövning av det sätt man idag ser på världen och det egna samhället.</p>
<p class="indent">Vi är knappast ensamma i denna uppfattning. Sommaren 2009 arrangerade FN:s generalförsamling en konferens på temat: Världens finansiella och ekonomiska kris och dess inflytande på utvecklingen. Generalförsamlingens president Miguel d’Escoto Brockmann från Nicaragua höll ett uppmärksammat inledningsanförande. Han hänvisade till en tidigare av FN antagen ”Earth Charter”. Denna text anger att alla folk måste söka uppnå en <i>uthållig livsstil</i> det vill säga en delad vision av värden och principer som främjar dagens och framtida generationers välfärd. I talet ville han komma bort från det belastade ordet utveckling och betonade i stället ”uthålligt levande”.</p>
<p class="indent">I nästa avsnitt skall vi därför presentera – inte en ny berättelse, inte heller ett utkast till en ny existensförståelse som grund för nya berättelser – utan några utgångspunkter för sökandet efter en annorlunda förståelse av verkligheten och den mänskliga existensen, samt några fragment till en sådan ny existensförståelse.</p>
<h3 class="h3"><i>Några utgångspunkter för en ny existensförståelse</i></h3>
<p class="noindent">En första utgångspunkt för en ny existensförståelse finner vi i ett kosmiskt perspektiv. Vår Jord framstår där som ett sällsynt, kanske <a id="page_123"></a>unikt, inslag i en ofantlig rymd. Jorden cirkulerar kring en vänlig stjärna som är en av kanske hundra miljarder stjärnor i vår galax, Vintergatan. Denna är i sin tur en av kanske totalt hundra miljarder galaxer. På vår Jord har inte bara ett biologiskt liv etablerats utan en civilisation vuxit fram, som kanske är unik i världsalltet. Denna Jord är vårt hem i kosmos. Vi är av fysiska lagar dömda att bli kvar på denna planet. Tillfälliga korta utflykter i rymden ändrar ingenting i den saken. Idag föreligger – som vi ser det – ett mer eller mindre allvarligt hot mot civilisationen på Jorden. Hotet består inte enbart av risken för förödande krig med kärnvapen, utan också av risken för att livsbetingelserna på Jorden försämras mer eller mindre allvarligt genom människors sätt att leva, särskilt i rika länder.</p>
<p class="indent">Under en lång rad av geologiskt skiftande perioder har dagens förhållanden på Jorden skapats. Kol, olja och naturgas har bildats och lagrats under dessa tidsåldrar. Under Jordens kosmiska förhistoria har dessutom olika grundämnen bildats (järn, koppar, silver, guld och så vidare), som också de ingår i basen för vår civilisation. Människans egen påverkan på Jorden har under de senaste två århundradena fått en sådan omfattning och karaktär att forskare talar om en ny geologisk period i Jordens historia: den antropocena perioden (se sidan 51). Denna påverkan har i många fall varit av starkt negativ art. Bland annat har åtskilligt av icke-förnybara tillgångar förbrukats under en historiskt sett mycket kort tidsrymd.</p>
<p class="indent">På Jorden formades en gång livet och under årmiljoner har det genom evolutionen utvecklats till vad det är idag. Människan kan ses som den mest komplicerade livsformen på Jorden. Hennes hjärna består exempelvis av hundra miljarder celler. Samtidigt är hon en del av naturen och den individuella människan kan ses som en i tiden begränsad nod i en rad materiella flöden – hon tar in syre, vatten, proteiner, kolhydrater med mera och ger ifrån sig – koldioxid, urin och avföring. På denna materiella bas vilar sedan hennes reflekterande medvetande och språkliga förmåga, något som skiljer henne från alla andra levande organismer.</p>
<p class="indent"><a id="page_124"></a>De levande arterna – växter, djur och människor – har under evolutionen utvecklat en lång rad olika ekosystem i vilka även ickelevande materia ingår. Dessa ekosystem bildar ramen för alla olika arters existens. De tidiga människorna påverkade endast marginellt dessa ekosystem i egenskap av samlare, jägare eller fiskare. Med tiden bröt människan sig delvis ur ekosystemen och började styra deras funktioner genom att tämja boskap, röja undan den naturgivna växligheten och odla jorden. Den största ekologiska påverkan har dock skett under de senaste två århundradena, det vill säga under industrialismens tid. Den består i att de tämligen opåverkade ekosystemen förändras bland annat genom avskogning, byggnation, uppodling, gruvdrift, påverkan på vattendrag, utsläpp av koldioxid genom förbränning av fossila bränslen samt spridning av naturfrämmande kemiska ämnen. Därtill har människan genom att hårdhänt utnyttja ekosystemens förmåga att ”leverera” varor och tjänster (se sidan 51) väsentligt försämrat de senares ”leveranskapacitet”.</p>
<p class="indent">För förståelsen av människans nuvarande existens på Jorden krävs också ett historiskt–geografiskt perspektiv. Länge levde människor ovetande om andra avlägsna länder och kulturer. Under den europeiska antiken var till exempel kontakterna mellan Europa och Kina ytterst sporadiska. Man anade dock i antikens Rom att det fanns kulturer inom delar av jordklotet, med vilka man inte hade någon som helst kontakt. Européernas upptäcktsresor omkring år 1500 bekräftade att så var fallet och skapade kontakter som innebar ett första steg i en globalisering. Det andra steget av en fortskridande globalisering bestod av den omfattande europeiska kolonisationen av områden i andra delar av världen, något som lämnat kvar svårläkta sår i tidigare koloniserade länder. Dagens globalisering, som främst drivs av marknadsaktörer, är bara det senaste steget i en lång händelsekedja. Globaliseringen sker, som bekant, inte på lika villkor för de människor som dras in i detta skeende.</p>
<p class="indent">En annan historisk erfarenhet som måste ingå i den nya existensförståelsen är betydelsen av att slå vakt om och att utveckla de <a id="page_125"></a>demokratiska traditioner som vuxit fram i vissa länder i världen under fyra, fem generationer. Som den franske samhällsforskaren Pierre Rosanvallon hävdar i den redan nämnda boken <i>Demokratin som problem</i> (sv. öv. 2009) kan begreppet demokrati aldrig få en slutlig betydelse eller definition. Inte heller rör sig historien mot något slutstadium, där demokratin är fulländad. I stället utgör demokratin hela tiden enligt Rosanvallon ett ”problem” som består i att ständigt möta nya situationer som kräver specifika lösningar. Det räcker därför inte att enbart värna demokratins nuvarande karaktär och sprida erfarenheterna av dess fördelar till länder, där demokratiska principer ännu inte fått fäste. Den nya situation som demokratiska styren främst måste skaffa sig ett nytt förhållningssätt till är, enligt vår mening, de klimat-, miljö- och resursproblem som denna bok handlar om. Vi tror inte att det räcker att placera in denna problematik i en övergripande politik av traditionell höger- eller vänsterkaraktär som klimatforskaren Mike Hulme hävdar i sin bok <i>Why We Disagree about Climate Change</i> (2009). Till skillnad från honom menar vi att situationen kräver ett betydligt mer radikalt nytänkande.</p>
<p class="indent">De nya globala problemen och de lösningar som en förnyad demokrati kan utveckla får konsekvenser för det vi kallar ”ekonomi”. Med de dyrköpta historiska erfarenheterna av den sovjetiska planekonomin och dess totalitära samhällsbygge utgår nog de flesta idag från att marknadsekonomin – trots dess välkända nackdelar – är att föredra även i framtiden. En förutsättning är dock att den inte leder till ökande klyftor mellan människor eller bristande hänsyn till kommande generationer och deras möjligheter att välja levnadssätt. Men acceptansen av marknadsekonomin bör förenas med ett sätt att se på samhällsförändringar som förknippas med Karl Polanyi och hans bok från 1944 <i>The Great Transformation.</i> Han talar där om ”den dubbla rörelsen” och avser därmed en (i marknadsekonomier) ständig närvarande växling mellan inflytandet från marknadskrafterna och från staten (politiken). Båda dessa drivkrafter tenderar att renodla en utvecklingslinje som framkallar <a id="page_126"></a>en motkraft från det andra ledet i ett slags växelverkan. Senast har vi bevittnat hur först en nyliberal rörelse sökte reducera politikens inflytande och sedan hur en global finanskris framtvingar statliga ingrepp av olika slag. En ny existensförståelse bör därför väga in tanken på den dubbla rörelsen som ett möjligt mönster även i framtiden.</p>
<h3 class="h3"><i>Några bärande tankar i en ny existensförståelse</i></h3>
<p class="noindent">Den nya existensförståelse, som vi skriver om här, får med nödvändighet djupgående konsekvenser för oss själva som individer och för de samhällen vi ingår i. Vi skall här beröra några sådana möjliga effekter av att tolka världen och oss själva på ett nytt sätt. Vi utvecklar dem inte i detalj utan lämnar dem som ofullgångna tankar i hopp om att de är värda att reflektera över.</p>
<p class="center"><span>1.</span></p>
<p class="noindent">Ända sedan upplysningstidens början har människor vant sig vid att betrakta sig själva som subjekt som står utanför resten av naturen. Människan har ansetts som fri att välja utifrån sina egna önskemål. Naturen har betraktats som något människan kan förfoga över och behärska med sin teknik. Med en ny förståelse av människans existentiella villkor kan natur och människa inte skiljas från varandra av rent principiella skäl. Människan är kroppsligt sett en del av naturen och därmed underkastad dess villkor fullt ut. Det finns gränser för vad människan kan åstadkomma och vad naturen tillåter. Det går inte att förhandla med naturen – endast att acceptera de villkor som ges. Att inse detta bör leda till en teknisk och social utveckling, där man från början försöker bedöma handlingsutrymmets omfattning för att kunna utnyttja detta på bästa sätt.</p>
<p class="indent">En trolig följd av denna nya situation bör rimligen bli att existentiella frågor om hur människan ser på sig själv och hur hon kan gestalta sitt liv blir aktualiserade på ett nytt sätt. Frågor bör ställas <a id="page_127"></a>om hur man mentalt förhåller sig till insikten om att det man tänkt faktiskt inte alltid går att realisera. Det är lätt att tro att en sådan ny situation kan skapa ett förnyat intresse för människans inre föreställningsvärldar och sätten att utrycka dessa i det liv man lever.</p>
<p class="center"><span>2.</span></p>
<p class="noindent">Som för allt annat levande gäller för människan de två grundläggande målen – att överleva och att ge upphov till nytt liv. Idag är varje människa i industrialiserade samhällen för sin personliga överlevnad beroende av att det industriella maskineriet fungerar i dess helhet. Individens roll har därmed blivit att vara en liten del av en stor och komplicerad helhet, som hon själv inte kan påverka i någon högre grad. Detta kan leda till allvarliga konsekvenser, om eller när det inte längre finns stora mängder olja till förfogande och funktioner som uppfattats som självklara börjar svikta.</p>
<p class="indent">Under modern tid har den biologiska och ekologiska frågan om människans försörjning med mat lösts genom förebilder från tämligen enkla tekniska system och lett till kortsiktig nytta – höga skördar genom liten insats av mänskligt arbete men med stora insatser av andra resurser. Med ett nytt sätt att tänka kommer naturen själv och dess lösningar att kunna användas som förebilder: det betyder mindre insatser av naturresurser, större hänsyn till lokala ekologiska förutsättningar och hushållning med växtnäring, närhet mellan produktion och konsumtion för kortare transporter, livsmedelsproduktion även i tätorter och liknande.</p>
<p class="center"><span>3.</span></p>
<p class="noindent">En annan konsekvens av insikten att det endast finns begränsat materiellt utrymme för människan bör rimligen vara att idén om en i BNP-termer ständigt växande ekonomi överges. En ny existensförståelse måste utgå från tanken att det finns både ekologiska och sociala gränser för den individuella konsumtionens <a id="page_128"></a>expansion. Den fortsatta socioekonomiska utvecklingen måste därför fokusera mer på kvalitet än på kvantitet. Samtidigt bör uppmärksamheten inriktas mer mot en fördelning av inkomster och tillgångar än på föreställningen att en fortsatt ekonomisk tillväxt automatiskt leder till att fattigdomen i världen utrotas och att alla får det bättre. Rättvisefrågor kan inte förvisas till framtiden utan aktualiseras i nuet på ett helt annat sätt än som sker idag. Att en sådan förändring i synen på ekonomisk tillväxt skulle få stora konsekvenser för industrialiserade länder som Sverige är lätt att inse. Hur kommer man i detta läge exempelvis att se på samhälleliga funktioner som finansmarknad och bankväsende?</p>
<p class="center"><span>4.</span></p>
<p class="noindent">Demokrati bygger på att man håller spänningen mellan det som rör individen och det som rör det gemensamma levande och ständigt problematiserad. Det går inte att i en demokrati endast ta hänsyn till personliga önskemål, men heller inte att låta de gemensamma intressena gå ut över individernas möjligheter och rättigheter. Denna balans kommer med en ny existensförståelse att utformas på andra sätt än idag, eftersom de materiella förutsättningarna i så hög grad påverkar hur man utformar relationerna i samhället.</p>
<p class="indent">De politiska inriktningar vi har i Sverige idag är alla skapade under den industriella perioden. Centrala politiska frågor har därför handlat om hur människor skall kunna öva inflytande över och dra nytta av den produktion som sker i samhället. Själva grunden för detta sätt att tänka ifrågasätts knappast aldrig. Med ett annat sätt att förstå världen och människan reses helt nya politiska frågeställningar, som det inte finns svar på och knappast heller beredskap för att hantera. Nya samhälleliga mål behöver definieras och metoderna för att nå dem kräver nytänkande. Ett sådant politiskt nytänkande långt bortom dagens partipolitik är kanske inte så lätt att föreställa sig, men likafullt nödvändigt.</p>
<p class="center"><a id="page_129"></a><span>5.</span></p>
<p class="noindent">En väsentlig fråga blir också hur mänskliga rättigheter på det politiska, ekonomiska och sociala området kan upprätthållas. Alla rättigheter vilar på att det finns samhällen, där ömsesidig respekt och tillit existerar i samklang med oväldiga institutioner, som medverkar till att medborgarnas skyldigheter får konkreta uttryck. Rättigheter kan inte avkrävas i ett tomrum. De motsvaras alltid av någon form av skyldigheter.</p>
<p class="indent">Världens stater och samhällen – särskilt de högt industrialiserade – blir sköra, när förutsättningar för ständig ekonomisk tillväxt ifrågasätts. Vi upplever redan idag att det finns allt starkare ekonomiska begränsningar att garantera välfärden, och det även i ännu väl fungerande stater. Samtidigt ökar anspråken på att det internationella samfundet – genom FN:s institutioner eller bilateralt – skall medverka till att samma rättigheter skall gälla alla folk. I vissa fall står bristen på politiska rättigheter i centrum (ett exempel är Kina), i andra bristen på ekonomiska tillgångar. Men de största anspråken kommer idag från människor i det ökande antalet stater som befinner sig i närmast totalt sönderfall, där Haiti kan tas som exempel.</p>
<p class="center"><span>6.</span></p>
<p class="noindent">En annan fråga gäller hur vi människor kollektivt kan ta ansvar för livets möjligheter på Jorden vilken är en ömtålig planet och den enda vi har. Insikten om denna frågas vikt är en akut angelägenhet, som den breda klimatdebatten visat. Det är en insikt som vi försökt fördjupa i denna bok. Hur tar ett delvis sönderfallande internationellt samfund ansvaret för en tidigare oanad skörhet på detta vårt enda jordklot? Dag Hammarskjöld skrev en gång: ”Det är när vi alla garderar oss som vi skapar en ytterst osäker värld” (It is when we all play safe that we create a world of utmost insecurity). Dessa ord är om möjligt ännu mer relevanta idag. Tekniska och ekonomiska system kommer alltid att förbli ofullkomliga både i en <a id="page_130"></a>praktisk och i en existentiell mening. En större medvetenhet om de begränsningar som vi måste leva med kommer också att medföra en ökad inre säkerhet. Insikten om att symbiosen mellan Jorden och dess livsformer är skör ger en mer hållbar trygghet i alla samhällen.</p>
<p class="center"><span>7.</span></p>
<p class="noindent">En ny existensförståelse måste till sist bygga på ny kunskap, men kanske även på en ny kunskapssyn. Som redan Aristoteles visade, kan man skilja mellan en teknisk eller instrumentell kunskapsform som på grekiska betecknas ”techne” och på engelska ”know-how”, och en logisk kunskapsform som på grekiska betecknas ”episteme” (på engelska ”know-that” och ”know-why”). Men Aristoteles menade också att man kan tala om en tredje kunskapsform som han kallade ”fronesis” (och som varken svenskan eller engelskan har något motsvarande uttryck för). På svenska skulle man kanske kunna återge begreppet med ”praktisk visdom i kombination med mänsklig klokhet”. Enligt Aristoteles utgör fronesis en klokhetens och eftertankens dygd. Därmed anger han att begreppet har en moralisk dimension. I Aristoteles’ anda skulle man sedan kunna hävda att begreppet inrymmer dels en förmåga att åstadkomma – i en specifik situation – en förändring som leder till ett önskat mål (något som i sin tur bygger på erfarenhet av komplexa skeenden), dels en förmåga att reflektera över det valda målet och dess innebörd.</p>
<p class="indent">Idéhistorikern Bernt Gustavsson har i boken <i>Kunskapsfilosofi</i> (2000) utförligt skrivit om kunskap utifrån ett aristoteliskt perspektiv. En tredjedel av boken handlar om begreppet fronesis. Bland annat skriver han:<sup><a href="#pg129fn1" id="pg129fn-1">9</a></sup></p>
<p class="blockquote"><i>I de traditioner som bär kunskap som fronesis finns en mer komplex hållning till det moderna samhällets möjligheter, förenad med en kritisk inställning till några av upplysningstraditionens bärande tankar …</i></p>
<p class="blockquote"><a id="page_131"></a><i>I ett perspektiv har fronesis som kunskap återkommit i modern tid som svar på frågor om meningen, syftet och ändamålet med olika verksamheter. Det ligger en tung tradition av kunskap som medel för en effektiv utveckling i det moderna samhället. Denna instrumentella syn på kunskap har skapat ett behov av kunskap om målen. Flera samtida tänkare från olika skolbildningar har ställt frågan om vad denna utveckling medför i fråga om kunskapens instrumentalisering och avhumanisering. Den fråga och det behov som inställer sig är kunskap om målen och kunskap som ett värde i sig. Detta hänger i analysen ofta samman med en problematisering av huruvida den moderna vetenskapen och tekniken alltigenom är till det goda för människan.</i></p>
<p class="noindent">Vidare skriver han<sup><a href="#pg130fn1" id="pg130fn-1">10</a></sup> att ” <i>fronesis</i> … skiljer sig från de båda andra formerna av kunskap genom att det inte skiljer det värdebaserade och normerande från själva kunskapen”.</p>
<p class="indent">Sedan 1998 finns en svensk tidskrift med namnet Fronesis.<sup><a href="#pg130fn2" id="pg130fn-2">11</a></sup> På dess hemsida heter det: ”Fronesisbegreppet öppnar upp för en kritisk kunskap som gör det möjligt för oss att överskrida dagens godtyckliga gränser för det politiskt och intellektuellt möjliga”. Vi ansluter oss till den uppfattningen samtidigt som vi menar att sökandet efter en ny existensförståelse just kräver praktisk visdom i kombination med mänsklig klokhet.</p>
<p class="noindent">I detta avsnitt har vi tagit upp en rad aspekter som vi bedömer som angelägna när det gäller att utveckla vad vi kallar en ny existensförståelse. Vi inser att det vi bidragit med endast kan vara fragment och en liten början på ett omfattande arbete. Det är dock svårt att bortse från vårt konstaterande att dagens problem, och bekymmersamma utsikter inför framtiden, inte kan lösas inom ramen för den existensförståelse som dominerar i stora delar av världen. Om någon skulle hävda motsatsen, det vill säga att vi faktiskt kan basera den framtida tekniska och samhälleliga utvecklingen på dagens sätt att tolka världen, ser vi med spänning fram emot argumenten för ett sådant ställningstagande.</p>
<p class="indent"><a id="page_132"></a>Vad som nu krävs är, enligt vår mening, en skapande process, där människor utifrån vitt skilda utgångspunkter och erfarenheter ger sina bidrag till en ny existensförståelse. Härtill krävs att detta arbete inte ses som en underhållande tankelek, utan som grundval för ett samhällsbyggande arbete med konsekvenser för oss alla.</p>
<h3 class="h3"><i>Skiftet av existensförståelse en smärtsam process</i></h3>
<p class="noindent">Att tänka om och ifrågasätta det som tidigare uppfattats som självklarheter kan vara en smärtsam omprövning för människor som hittills betraktat sig som framgångsrika och i takt med tiden. Att tvingas inse att det egna sättet att leva och försörja sig inte kommer att kunna tillämpas av kommande generationer – eller kanske inte ens under hela den egna livstiden – kan ses som ett hot. Därför känns det ytterst angeläget att hantera en så grundläggande omprövning med stor varsamhet och utan att skuldbelägga någon grupp. Alla är vi delaktiga i en samhällsutveckling som idag kan ifrågasättas utifrån skilda aspekter. Hur konstruktiva vi är hänger säkerligen samman med hur vi själva bidrar till ett tänkande framåt – inte med ett ansvarsutkrävande bakåt.</p>
<p class="indent">Det omtänkande som krävs på vägen till en ny existensförståelse innebär en slags reningsprocess – eller katharsis för att knyta an till vad den antika teaterpubliken ansågs uppleva. Den börjar i allas individuella miljöer och sammanhang. I våra europeiska länder och framför allt i USA är det kanske viktigare att lyssna än att föra ut det redan tänkta. Vi i västerlandet vet inte längre vad som skapar en bra framtid för alla folk – något som vi under en kort tid kanske trodde oss veta.</p>
<p class="indent">När vi griper oss an dessa svåra frågor, bör vi klargöra vår kultursyn. Och när vi reflekterar över den, kan Claude Lévi-Strauss, den franske antropologen som avled 2009, vara till nytta. Han menade att varje samhälle frambringar sina egna metoder för att hantera utmaningen att överleva i naturen och att orientera sig i kosmos. Mänsklighetens långsiktiga överlevnad beror kanske därför av förmågan <a id="page_133"></a>att kombinera seder och uppfinningar från olika samhällen till nya organisationsformer. Den biologiska mångfalden inom växt- och djurriket är en tillgång. Den motsvaras av att vårt globala samhälle också behöver en mångfald av organisatoriska och kulturella varianter. Lévi-Strauss’ kultursyn ger stöd för tanken att dagens globalisering, i betydelsen ensidighet i formerna för utveckling, har drivits alltför långt.</p>
<p class="indent">Vi bör också klargöra vår människosyn. Människan beskrevs tidigare i denna text som en integrerad del av olika materiella flöden. Hon delar också en rad egenskaper med andra däggdjur, exempelvis en i viss mån likartad genuppsättning, en vilja till överlevnad och fortplantning och instinktiva beteenden. Avgörande i detta sammanhang är dock hennes mänskliga särart. Hon är – i motsats till djuren – utrustad med ett förnuft (som Upplysningen betonade) men också med en förmåga till kritisk reflexion över olika handlingsalternativ och deras långsiktiga konsekvenser – en förmåga som kanske idag är mer utvecklad än under Upplysningstiden. Hon kan skilja mellan ont och gott och ta ansvar för sina handlingars konsekvenser. Hon är förmögen till samarbete med andra och till empatisk inlevelse i andras levnadsförhållanden. Men människan är – under specifika villkor – i stånd till de grymmaste handlingar både som individ och som gruppmedlem. Av betydelse är här vilken självbild hon har. Om hon ser sig som förödmjukad, lågt värderad av andra eller maktlös, kan hon lockas till grymma handlingar som syftar till hämnd eller upprättelse. Hon har då också en tendens till att konkurrera med andra – ibland harmlöst som i idrott, ibland på blodigt allvar. Hon är utrustad med en frihet att handla, men glömmer ibland att det är en frihet under ansvar.</p>
<h3 class="h3"><i>En avslutande utmaning</i></h3>
<p class="noindent">Vi gör nu tolkningen att dagens problem i första hand skall ses som existentiella – alltså röra de grundläggande förutsättningarna för människans tillvaro och vad som gör hennes liv meningsfullt – och <a id="page_134"></a>först i andra hand som tekniska eller politiska. Därmed tror vi att en djupare bearbetning av föreställningarna om människans villkor på Jorden kan skapa förutsättningar för att välja de politiska och tekniska handlingsalternativ som långsiktigt kan vara förnuftiga.</p>
<p class="indent">Vi vill därför utmana alla dem som i någon organiserad form påverkar samhällets utveckling mot framtiden att säga sin mening i dessa frågor. De politiska partierna, företrädare för näringslivet både som ägare och anställda, ideella rörelser, kyrkor och samfund är givetvis centrala aktörer i detta sammanhang. Vi anser inte att en tystnad från deras sida är acceptabel i en situation där inga självklara svar kan ges om hur samhällsutvecklingen skall kunna inriktas mot uthållighet i relationen till naturen, eller om hur människor världen över skall kunna bli delaktiga i ett – som de betraktar som ett gott – liv.</p>
<p class="indent">Utöver det nytänkande som kan komma ur organiserat samhällsinriktat arbete är givetvis det berättande som människor utövar i sina privata sammanhang den bas som behövs för sådana förändringar som vi anser nödvändiga. Vi uppmanar därför alla och envar att söka efter nya sätt att berätta om människan och hennes tillvaro i ett långt framtidsperspektiv.</p>
<p class="noindent">&#160;</p>
<p class="hr"/>
<p class="footnote"><sup><a href="#pg111fn-1" id="pg111fn1">1</a></sup> Försanthållanden utgörs av föreställningar som uppfattas som sanna eller rimliga utan att det finns en aktuell vetenskapligt acceptabel bevisning.</p>
<p class="footnote"><sup><a href="#pg112fn-1" id="pg112fn1">2</a></sup> Parallellt fanns det en tro bland epikuréerna, låt vara outvecklad, att det pågick ett slags framåtskridande i samhället.</p>
<p class="footnote"><sup><a href="#pg115fn-1" id="pg115fn1">3</a></sup> Hirsch (1978) sidan 211</p>
<p class="footnote"><sup><a href="#pg116fn-1" id="pg116fn1">4</a></sup> Enligt Zygmunt Bauman i boken <i>Globalisering</i> (2000) sidan 68</p>
<p class="footnote"><sup><a href="#pg117fn-1" id="pg117fn1">5</a></sup> Svenska Dagbladet 2009-08-14</p>
<p class="footnote"><sup><a href="#pg118fn-1" id="pg118fn1">6</a></sup> Dagens Nyheter 2006-05-13</p>
<p class="footnote"><sup><a href="#pg118fn-2" id="pg118fn2">7</a></sup> Aftonbladet 2009-10-30</p>
<p class="footnote"><sup><a href="#pg120fn-1" id="pg120fn1">8</a></sup> Vår översättning</p>
<p class="footnote"><sup><a href="#pg129fn-1" id="pg129fn1">9</a></sup> Gustavsson (2000) sidan 160 f</p>
<p class="footnote"><sup><a href="#pg130fn-1" id="pg130fn1">10</a></sup> Gustavsson (2000) sidan 161</p>
<p class="footnote"><sup><a href="#pg130fn-2" id="pg130fn2">11</a></sup> <a href="http://fronesis.nu/om-fronesis">fronesis.nu/om-fronesis</a></p>
</body>
</html>