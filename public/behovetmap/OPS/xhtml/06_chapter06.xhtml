<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 5: Politikens förändrade förutsättningar &#38; roll</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_76"></a><a id="ch5"></a><span class="small">KAPITEL</span> 5</h2>
<h2 class="h2a"><i>Politikens förändrade<br/>förutsättningar &#38; roll</i></h2>
<p class="noindent">Vår utgångspunkt för den här boken är att en kombination av ny teknik, ny livsstil, ny politik och ny etik skulle kunna vara ett sätt att möta de miljö- och klimathot, som vi idag med viss säkerhet tycker oss kunna identifiera. I detta kapitel skall vi belysa politikens roll i sammanhanget. Vi kommer därvid att beskriva vad vi uppfattar som politikens förändrade förutsättningar och dess behov av förnyelse både vad gäller institutionell form och innehåll. Vi pekar också på faktorer som försvårar förnyelsen. Till sist knyter vi an till tanken på civilsamhällets betydelse för en förnyad politik.</p>
<h3 class="h3"><i>Politikens nya förutsättningar</i></h3>
<p class="noindent">Låt oss först konstatera att politikens förutsättningar på ett genomgripande sätt har förändrats. Den fortskridande globaliseringen av ekonomin är en orsak till detta. Det blir allt svårare för nationella regeringar att balansera starka ekonomiska aktörers inflytande. Myten om den suveräna staten har urholkats. Framför allt handlar det om statens minskade förmåga att kontrollera och reglera flöden över territoriets gränser – det gäller allt från föroreningar, epidemier och migranter till information, idéflöden och modepräglade företeelser. Den senaste finanskrisen visade inte minst <a id="page_77"></a>hur det har uppstått en väv av beroenden, där den tidigare tydliga nationella makten blivit urgröpt. Staternas reaktion på kriser har oftast inneburit att de i första hand värnar om det egna landets intressen och försöker återta förlorad ”mark och makt”. George Soros, som ofta uppträder i den globala ekonomiska debatten, menar att den internationella politiken tyvärr präglats av dessa nationella instinkter men i praktiken accepterat en otyglad ekonomisk globalisering. Han skriver: ”Globala marknader behöver globala regleringar”.<sup><a href="#pg76fn1" id="pg76fn-1">1</a></sup></p>
<p class="indent">I vårt perspektiv utgör dock en annan omständighet den avgörande anledningen till att förutsättningarna för politiken har förändrats radikalt. Det är de komplexa globala samband som utgörs av de gränsöverskridande miljöproblemen, av klimatfrågan och den växande insikten att resursutrymmet är begränsat, samtidigt som världsbefolkningen växer och en stor del av denna befolkning är i skriande behov av en högre materiell levnadsstandard. Detta ställer politiken inför en helt ny situation, historiskt sett. Dessa problem behöver – liksom den globala ekonomin – globala åtgärder och lösningar.</p>
<p class="indent">I ett långt historiskt perspektiv levde de flesta folk med begränsningar i tillgången på resurser, vilket oftast innebar en påtaglig kamp för överlevnad. Människor har därefter i allt fler länder under den expanderande industrialiseringens epok inte behövt räkna med några absoluta gränser för sina liv. Nu har frågan om absoluta gränser för människans verksamheter aktualiserats på nytt och för första gången fått globala dimensioner.</p>
<p class="indent">Vid sidan av begränsningar för utsläpp av bland annat koldioxid för att minska risken för klimatförändringar finns det, som vi varit inne på i det tredje kapitlet, andra lika tvingande gränser i vår användning av Jordens miljö och dess naturresurser. Mot den bakgrunden ifrågasätter vi bestämt tanken att frågan om världens försörjning i princip är löst och att den skulle kunna bygga vidare <a id="page_78"></a>på samma industriella grund som under de senaste tvåhundra åren. I stället för en ständigt ökande och ojämnt fördelad resursförbrukning måste strävan vara att få till stånd en mer effektiv hushållning och en jämnare global fördelning av nyttigheter inom ramen för begränsade resurser.</p>
<p class="indent">Vi föreställer oss att dagens kritiska situation till en del har sitt ursprung i föreställningar om en ständigt fortskridande moderniseringsprocess, som en gång inleddes med industrialiseringen och som sedan har drivits vidare av den tekniska utvecklingen. När växande miljöproblem och Jordens begränsade tillgångar på naturresurser började påtalas, framförde man ibland tanken på en så kallad ”ekologisk modernisering”. Det är ett begrepp som lanserades på 1990-talet av den tyske statsvetaren Martin Jänicke och som blivit ett kodord i den allmänna debatten. Idag kan man referera till samma tankegång med uttrycket ”grön kapitalism” eller – exempelvis i svenska socialdemokratiska sammanhang – ”grönt folkhem”. Det finns goda skäl att se på sådana begrepp med viss skepsis. De baseras inte på någon tillräckligt djupgående analys av de globala problemens karaktär, utan innebär närmast modifieringar av det rådande utvecklingsmönstret.</p>
<p class="indent">Den nya klimat-, miljö- och resurssituationen kräver enligt mångas uppfattning djupgående förändringar. Det uttrycket har använts av Nicholas Stern, den engelske ekonomiprofessor som beräknat kostnaderna för att motverka klimatförändringar (se sidan 31). Hans tolkning av situationen går ut på att de tjugo-trettio närmaste åren innebär lika stora förändringar som när järnvägen och elektriciteten introducerades i samhället. Han utgår också från att ekonomisk tillväxt måste ske inom en ekonomi utan fossila bränslen. En annan ledande ekonom, amerikanen Jeffrey Sachs, har – som vi också visat tidigare (se sidan 54) – gett en än allvarligare bild av världens möjligheter att möta inte bara klimathotet utan också den vidare resurs- och miljökrisen.</p>
<p class="indent">Vi, som skrivit detta, menar att marknaden ensam inte kan genomföra de förändringar som är nödvändiga. Vi föreställer oss, <a id="page_79"></a>att den pånyttfödda insikten om livets skörhet på vårt enda jordklot kräver radikala samhällsförändringar, sannolikt ännu mer djupgående än vad dessa båda ekonomer förutsätter. Delar av allmänheten i välmående länder börjar dessutom uppfatta att den egna solidariteten inte slutar vid rikets gränser, utan sträcker sig längre ut i världen. Allt detta gör att det i fortsättningen kommer att krävas mycket mer av internationellt samarbete. Klimatöverläggningarna i Köpenhamn i december 2009 (COP15) blev ett övertydligt exempel på att lösningar på grundläggande globala problem inte kan nås genom att man endast bygger vidare på existerande former och modeller för samarbete inom FN-systemets ram.</p>
<p class="indent">Politiska insatser är således nödvändiga samtidigt som nuvarande former och inriktning inte tycks räcka till. Men vad kan politiken komma att spela för roll för den nödvändiga förändringen?</p>
<h3 class="h3"><i>Gränserna för politikens inflytande påverkas</i></h3>
<p class="noindent">De internationella problem, som är förknippade med klimatet, miljön och resursutrymmets globala begränsningar, kräver globala lösningar men sådana kommer inte att omgående kunna omsättas i handling beroende på den komplexitet vi beskrivit. Det är därför klokt att från början inse politikens begränsade möjligheter till snabba, genomgripande förändringar. Svårigheterna beror också på att gränserna för politikens inflytande har påverkats av de nya förutsättningarna. Dagens politiker ställs därför inför en situation som är betydligt svårare än den som mötte dem som byggde 1900-talets europeiska välfärdssamhällen.</p>
<p class="indent">Politik handlar i grunden om hur människor väljer att organisera sig, fördela handlingsutrymme sig emellan och lösa meningsmotsättningar. Nu måste detta också tydligare ske på en internationell nivå. En grund för att en fungerande politik alls skall kunna utvecklas är att det finns en medveten strävan att nå en samstämmighet om de grundläggande villkoren för människans liv på Jorden. För närvarande finns det uppenbarligen ingen sådan samstämmighet, <a id="page_80"></a>utan snarare fundamentala skillnader och helt oförenliga ståndpunkter både nationellt och internationellt.</p>
<p class="indent">En ytterligare begränsning av politikens möjligheter att agera i ett demokratiskt sammanhang är beroendet av medborgarnas förväntningar på politiken. Under några decennier har människor i välmående länder vant sig vid allt större ekonomiskt utrymme, bekvämare liv och bättre utvecklad välfärd. Politikens roll har blivit att ”leverera”, det vill säga styra de förväntade förbättringarna så att dessa förverkligas och fördelas på önskat sätt mellan medborgarna. Det gäller Sverige, men nu också i länder som Kina och Indien. Politik som uttryck för ideologiska ställningstaganden har nästan överallt tonats ner, och politikernas uppgift – särskilt i välmående länder – har blivit att öka konsumtionsutrymmet och att fördela detta inom den befintliga samhällsorganisationen.</p>
<p class="indent">En särskilt allvarlig faktor, som kan komma att begränsa politikens möjligheter, är svårbemästrade konflikter med öppet våld. Vi ser idag en tendens till att flera stater upphör att praktiskt fungera beroende på interna strider, som också påverkar grannländerna. Inbördeskrigen kan bli frön även till krig mellan stater. Den tyske samhällsvetaren Harald Welzer har, som tidigare nämnts, utförligt diskuterat riskerna för detta i sin bok <i>Klimatkrig</i>. <i>Varför människor dödar varandra på 2000-talet</i> (2008). Konflikter om begränsade mark- och vattenresurser har redan börjat i vissa områden. Kampen om fisket på världshaven är inledd. Kampen om lätt tillgängliga energiresurser kommer sannolikt att intensifieras.</p>
<p class="indent">Om nu det politiska handlingsutrymmet har begränsats på senare tid, så finns det desto större anledning att reflektera över möjligheter som öppnar sig för politikens förnyelse och därmed för dess roll i en nödvändig förändringsprocess. Många bedömer idag att politikens förnyelse är intimt sammankopplad med behovet av att förnya och vitalisera demokratin som form för att organisera våra samhällen. En fransk professor vid Collège de France, Pierre Rosanvallon, har lämnat ett viktigt bidrag till detta sökande med sin bok <i>Demokratin som problem</i> (sv. öv. 2009).</p>
<p class="indent"><a id="page_81"></a>Rosanvallon inför en distinktion mellan ”politik” (institutioner och processer) och ”det politiska” (allmänviljans uttryck). Han ser ”det politiska” både som ett ”fält” och ett ”arbete”. ”Fält” i meningen ”den plats där mäns och kvinnor mångahanda livstrådar strålar samman, vilket gör det möjligt att förstå alla deras verksamheter … inom ramen för en övergripande struktur”. Som ”arbete” betecknar det politiska ”den process varunder en mänsklig gruppering … successivt antar formen av en sann gemenskap” och som resulterar i ”de explicita eller implicita reglerna för vad samhällets medlemmar gemensamt kan dela och uppnå”. Med Rosanvallons åtskillnad mellan ”det politiska” och ”politiken” kan man se <i>civilsamhället</i> som verksamt i ”det politiska” med förmåga att långsiktigt medverka till en förnyelse av politikens institutioner och processer. Vi skall återkomma till den tanken senare i detta kapitel.</p>
<h3 class="h3"><i>Förnyelse av de politiska institutionerna</i></h3>
<p class="noindent">Om politiken skall kunna spela en viktig roll i det nya läget, krävs en förnyelse av de politiska institutionerna, och det framför allt på övernationell eller vad några kallar supranationell nivå. I internationella sammanhang har uppmärksammats ett offentligt yttrande med innebörden: Aldrig har världen varit så sammanflätad – och aldrig har den styrts så lite. Yttrandet, som nog kan sägas representera en ganska vanlig uppfattning även bland allmänheten, fälldes just innan världen fick uppleva effekterna av anarkin på de globala finansmarknaderna. Köpenhamnsmötet om en ny klimatöverenskommelse som hölls i december 2009 tydliggjorde än mer behovet av en ny institutionell miljö för att hantera globala problem av klimatfrågans karaktär.</p>
<p class="indent">Det finns idag sådana som argumenterar för en världsregering i syfte att möta de globala problemen, till exempel Folke Tersman i boken <i>Tillsammans</i>, tidigare omnämnd i andra kapitlet. Vi finner inte tiden mogen för en sådan diskussion, som kan ta tid och kraft från sökandet efter lösningar på dagens akuta problem. <a id="page_82"></a>Däremot menar vi att tankarna på skapandet av ett världsparlament är intressantare. En diskussion härom finns också i Tersmans bok.<sup><a href="#pg81fn1" id="pg81fn-1">2</a></sup> Han hänvisar till en redan existerande internationell rörelse med namnet <i>Campaign for the Establishment of a United Nations Parliamentary Assembly</i>. Tanken är att bilda ett parlament med två kamrar, varav den första kammaren är dagens generalförsamling i FN. Här är delegaterna utsedda av respektive lands regering. Representanterna i den andra kammaren skulle däremot väljas av medborgarna i FN:s medlemsländer till ett antal som återspeglar varje lands storlek i befolkningsavseende. Den andra kammaren skulle till en början främst ha en opinionsbildande roll, men med tiden tilldelas uppgifter och ansvar, så som vi idag ser EU-parlamentet gradvis förändras.</p>
<p class="indent">När det gäller den nu aktuella klimatfrågan, fattade FN:s generalförsamling redan år 1992 beslut om en ramkonvention. Denna blev utgångspunkt för ett internationellt politiskt samarbete, som skulle möta kraven på åtgärder mot det globala klimathotet. Som tidigare nämnts (se sidan 38) slöt ett begränsat antal länder år 1997 ett avtal, Kyotoprotokollet, enligt vilket i-länderna skulle minska utsläppen av växthusgaser. Protokollet trädde i kraft först 2005 sedan det ratificerats av ett tillräckligt antal länder. Under den första åtagandeperioden 2008-2012 skulle utsläppen minskas med sammanlagt minst 5,2 procent (i förhållande till läget år 1990). Kyotoprotokollet kan ses som ett första steg på vägen mot klimatkonventionens långsiktiga målsättning. Det är väl känt att USA aldrig ratificerat protokollet och alltså inte är deltagare i denna särskilda förhandlingsprocess.</p>
<p class="indent">De förhoppningar som knöts till Köpenhamnsmötets förmåga att åtminstone komma fram till ett kraftfullt principbeslut – om också inte juridiskt bindande – som ett andra steg på vägen mot klimatkonventionens mål grusades. Det finns de som menar att förhoppningarna var för stora på mötets möjligheter att nå det målet. Andra <a id="page_83"></a>menar att det nuvarande FN-systemet inte klarar av att hantera frågor av denna karaktär. Slutsatsen blir då att antingen måste FN reformeras eller så måste de stater som ansvarar för huvudparten av utsläppen av koldioxid ta sitt ansvar genom gemensamma åtgärder.</p>
<p class="indent">Vår bedömning är att de egentliga uppgörelserna, när det gäller klimathotet, i framtiden kommer att fattas av andra institutioner eller grupper av stater utanför FN:s ram. Det kan vara fruktbart att tänka tillbaka på hur ickespridningsavtalet rörande kärnvapen blev verklighet. Här var de dominerande kärnvapenmakternas förberedande förhandlingar helt avgörande för att avtalet kom till stånd. Det är högst sannolikt att nya politiska institutioner kommer att behöva skapas för att hantera klimatfrågan. Det mest troliga, och även önskvärda, är att en grupp, av oss kallad ”K 20” (det vill säga de stater som idag står för cirka nittio procent av utsläppen), tvingas arbeta med och ta ansvar för klimatfrågan. Om de visar tendenser att inte ta sitt ansvar, finns det möjligheter för världssamfundet att utöva påtryckningar på gruppen. Man kan hänvisa till Rosanvallons ovan nämnda tes om hur ”det politiska” inverkar på ”politiken”!</p>
<p class="indent">När det gäller internationella överenskommelser (konventioner med mera), saknas idag maktmedel för att beslutade åtgärder ska kunna genomföras. Behovet av att sätta makt – ekonomisk, organisatorisk och polisiär (kust- och luftbevakning med mera) – bakom orden har blivit akut. En genomgång av FN:s stora konferenser under fyra decennier visar att deklarationer, handlingsprogram och resolutionstexter i stor utsträckning inte förverkligats. Goda intentioner har kommit till olika uttryck utan att följas av konkreta politiska åtgärder.</p>
<p class="indent">Det finns mot denna bakgrund anledning att rent allmänt hävda att existerande institutioner på världsnivå måste bli mer effektiva, samt att nya institutioner måste skapas, som har ansvar inte bara för den globala finansvärlden utan också för vården av Jordens miljö och samlade naturresurser. Vissa steg är redan tagna. Det finns exempelvis ett förslag om ett särskilt internationellt organ <a id="page_84"></a>för förnybar energi. Många andra uppslag kommer att krävas. Ett exempel bland många som ropar på nya initiativ är hur vi människor förvaltar världshaven. Den gamla tanken på havens frihet duger inte längre, eftersom denna frihet numera utövas på bekostnad av mindre inflytelserika människor och stater. De utdragna och besvärliga förhandlingarna om fiskerättigheter och utnyttjande av i första hand olje- och gastillgångar på havets botten ledde fram till en uppdelning av territorialsockeln i ekonomiska zoner (”Havens lagar” – ”Law of the Sea”). Livsviktiga, ekologiskt grundade värderingar fick stå tillbaka för staternas kortsiktiga, ekonomiska intressen. Världen behöver en ny institution utrustad med ansvar, makt och inflytande baserad på ett helhetsperspektiv i syfte att vårda och värna havens samlade resurser. Denna institution kan inte vara organiserad som idag inom de enskilda länderna, där olika nationella myndigheter har ansvar för sjöfart, för fiske, för jordbruk, för vattenföroreningar (utsläpp) och så vidare.</p>
<p class="indent">Det är också viktigt att ett utvidgat ansvar ges till så få institutioner som möjligt. FN-systemet är dessutom en heterogen, vittförgrenad grupp av institutioner som alla har sin konstitution, sina arbetssätt och traditioner. Den rådande situationen på det globala planet talar för att det ibland är önskvärt att regionalisera vissa mellanstatliga ansvarsområden. En väg att gå är att först förstärka normer och gemensamma regler mellan länder inom en viss region, eftersom de enskilda staterna inom överskådlig tid kommer att förbli centrala aktörer. Inom EU finns det idag exempel på nya sätt att arbeta genom en regional delegering med utövande av ett direkt ansvar. På samma sätt kan det vara intressant att också på regionalt plan skapa nya samarbetsformer mellan det civila samhället med sina internationella fora<sup><a href="#pg83fn1" id="pg83fn-1">3</a></sup> och mellanstatliga organ för att mer konstruktivt möta klimathotet.</p>
<p class="indent">Också på nationell nivå krävs en förnyelse av de politiska och administrativa institutionerna. Tilltagande specialisering och uppdelning <a id="page_85"></a>av vetande är sedan länge en dominerande faktor i samhället. Det har också varit en faktor bakom industrisamhällets hittillsvarande framgångar. Samtidigt har detta lett till att övergripande frågor inte alltid kunnat formuleras på ett slagkraftigt sätt eller försummats helt. De myndigheter som skapats för att förvalta olika politiska uppdrag återspeglar ofta denna specialisering. Olika förvaltningar och deras verksamheter upplevs av omgivningen som ”stuprör”, som vill få till stånd snabbast möjliga flöde av ärenden. Den tidigare omnämnda rapporten, <i>Closing the Gaps</i>, framhåller just denna företeelse. Klimatfrågorna har i nationella sammanhang hittills hänvisats till det ”rum”, som har ansvaret för miljön. Tunga institutioner som statsministerns kansli och finansdepartementet måste dock snarast få, eller ta, ett mer direkt ansvar, vilket betonas i den citerade rapporten. Förnyelse kräver ett undanröjande av hinder, vilket vi belyser ytterligare i nästa avsnitt.</p>
<h3 class="h3"><i>Hinder för politikens förnyelse</i></h3>
<p class="noindent">Misslyckandet i Köpenhamn ger stoff till tankar om vilka hinder som finns för en förnyelse av politiken. I medierna och för allmänheten blev det ett särskilt problem att tydliggöra hur två parallella processer krockade i Köpenhamn: klimatkonventionens allmänna, långa perspektiv och Kyotoprotokollets hårda politiska, kortsiktiga verklighet. Detta möte mellan två olikartade skeenden var tänkt att utmynna i utvidgade åtaganden från ett visst antal stater med omfattande ekonomiska konsekvenser. Klimatkonventionen kan ses som ett uttryck för strävan efter en överordnad, alla stater omfattande gemensam målsättning och Kyotoprotokollet som ett försök att åstadkomma ett legalt bindande engagemang i samverkan med ett växande antal länder. Efter mötet har många inblandade vittnat om att protokollet hade blivit en så komplex materia att förhandlingarna ohjälpligt körde fast långt före konferensen i Köpenhamn.</p>
<p class="indent">Varför lyckades man i Kyoto men misslyckades i Köpenhamn? Ett möjligt svar är att bakom tillkomsten av Kyotoprotokollet fanns <a id="page_86"></a>en ovanligt lyckad kombination av skickliga förhandlare, något som saknades i Köpenhamn. En annan faktor av betydelse var kanske att världens maktförhållanden förändrats mellan 1997 och 2009, genom den ökade betydelse som utövas av länder som Indien, Ryssland, Brasilien och framför allt Kina. Arrangörerna – FN och den danska regeringen – gjorde dessutom ont värre. Det fanns varken ledning eller resurser för att praktiskt genomföra konferensen och ta hand om de trettiotvåtusen anmälda deltagarna. Försummelserna var oförlåtliga med hänsyn till allvaret i den globala klimatfrågan.</p>
<p class="indent">En dansk journalist, Martin Krasnik, sammanfattade situationen i <i>Weekendavisen</i> den 23 december 2009: ”Det har aldrig varit meningen att FN:s generalförsamling (och klimatkonferensen 1992 var underordnad denna) skulle fatta stora beslut. Denna församling är en ständigt pågående förhandling, ett maktspel och en process, som stoppas bara om någon kan kortsluta den. Det kunde inte Danmark”. Det civila samhällets imponerande engagemang före och under klimatkonferensen kunde heller inte förändra de maktförhållanden som råder inom och mellan världens länder.</p>
<p class="indent">Det är dock viktigt att framhålla att från mötet i Köpenhamn finns ett betydande, av många förbisett politiskt dokument: <i>Köpenhamnsöverenskommelsen</i> eller <i>The Copenhagen Accord</i>.<sup><a href="#pg85fn1" id="pg85fn-1">4</a></sup> Ett trettiotal stater med åttio procent av koldioxidutsläppen liksom av världens ekonomiska resurser enades om vissa politiska styrsignaler – något som tidigare saknats i arbetet för en klimatkonvention och i processen med ett förändrat Kyotoprotokoll. Överenskommelsen har en potential att bli ett tungt vägande dokument. En medverkan av näringslivet framstår som nödvändig vid en omställning av förväntade långsiktiga investeringar. Dessa kan dock heller inte komma till stånd utan politiska styrsignaler. Inom ramen för ovan nämnda överenskommelse kan en eller flera mindre grupper av länder enas om riktlinjer för exempelvis en koldioxidskatt och/eller handel med utsläppsrättigheter och så vidare. Regionala åtgärder av dessa slag <a id="page_87"></a>kan kanske successivt ge effektiva bidrag till gemensamma, allomfattande legala engagemang gällande alla länder. Denna väg kan sägas innebära att man följer principen om ”nerifrån-upp” i stället för ”uppifrån-ner” för att nå det önskade målet.</p>
<p class="indent">Utmaningen för det civila samhället är idag att finna nya nationella och internationella organisatoriska vägar för att göra världens makter till partners för globala lösningar. Erfarenheterna från tidigare års arbete med klimatfrågan, och senast från Köpenhamn, kommer till god användning både inom politiken och inom näringslivet. Det massiva folkliga engagemang från hela världen, som manifesterades i Köpenhamn, blev kanske långsiktigt viktigare än själva förhandlingarna. Den mångfald kontakter och utbyten av kunskaper, som skedde i väl genomförda seminarier och möten parallellt med själva konferensen, är av genomgripande värde för det fortsatta arbetet med klimatfrågan.</p>
<p class="indent">I detta sammanhang är det viktigt att tillägga att den sedan länge existerande förtroendeklyftan mellan inflytelserika länder å ena sidan och fattiga länder å den andra blev ytterligare accentuerad under Köpenhamnsmötet. Redan nationalekonomen Adam Smith påpekade att handel och marknad bara fungerar om förtroende och tillit är integrerade med egenintresset. Mot bakgrund av västvärldens ansvar i klimatfrågan är det nödvändigt att frågor om rättvisa och stöd till fattiga länders omställningar, anpassningsåtgärder med mera får en betydlig större roll i det internationella samarbetet för att möta klimathotet. Förmodligen upplevde många representanter från fattiga länder att intresset för ett sådant stöd inte kom till särskilt starka uttryck i Köpenhamn. Vi gav i andra kapitlet ett radikalt exempel på hur situationen kan uppfattas i ett indiskt perspektiv och hänvisade till Vandana Shivas bok <i>Soil not Oil</i>. Samtidigt som vi erkänner behovet av större rättvisa i fördelningen av resurser och fortsatt bistånd till världens fattiga, anser vi att detta stöd måste förmedlas i nya former. Inbördeskrig och konflikter ger idag ofta en bild av en urspårad, våldsam värld. Resultatet av ett halvt sekels bistånd är inte övertygande och har många gånger <a id="page_88"></a>bidragit just till att också ”värden spårar ur”, som nobelpristagaren Herta Müller skriver. Den postkoloniala u-hjälpen, mestadels dikterad av ideologisk konkurrens och staternas nationella intressen, måste ersättas av stödformer som betonar ”Gör ingen skada” (”Do No Harm”), vilket bör innebära att alla folk får möjlighet att säkra sin egen försörjning.</p>
<p class="indent">Men det finns också helt andra hinder för politikens förnyelse. Den franske analytikern av internationell politik, Dominique Moisi, har skrivit en viktig essä om ”känslans geopolitik” (<i>The Geopolitics of Emotion,</i> 2009). Världen är enligt Moisi indelad inte bara i politiska sfärer utan även i skilda känslomässiga sfärer. Asien har blivit hoppets sfär, den arabisk-muslimska förödmjukelsens sfär och västvärlden rädslans sfär. Vår tro på att politiska och ekonomiska beslut domineras av förnuftsmässiga kriterier måste därför kompletteras med en insikt om känslornas betydelse för beslutsfattande. Dominique Moisi skriver: ”För mycket rädsla, för mycket förödmjukelse och otillräckligt hopp är den farligaste av alla sociala konstellationer”.</p>
<p class="indent">En annan fransman, Alain Bertho, publicerade hösten 2009 boken <i>Le Temps des Emeutes</i><sup><a href="#pg87fn1" id="pg87fn-1">5</a></sup>, där han visar att antalet våldsamma upplopp i världen har ökat de senaste åren. Han drar slutsatsen att vi trätt in i en ny politisk cykel, där folk i allt högre grad protesterar, gärna våldsamt, mot polis, stat, religioner, överhet, invandrare, rasism, priser, inflation, arbetslöshet eller snart sagt vad som helst.</p>
<h3 class="h3"><i>Kontakten mellan politiker och medborgare i Sverige</i></h3>
<p class="noindent">Om vi återvänder till politikens och det politiskas möjligheter i ett land som Sverige, kan vi påstå att tilliten till politikens möjligheter inte har ökat, snarare tvärtom. Det är därför särskilt olyckligt att det hittills saknats ett politiskt språk som gör långsiktiga kriser och dilemman mer begripliga och därmed engagerande för väljarna. På <a id="page_89"></a>ledarplats i Dagens Nyheter den 2 december 2009 uppmärksammar Håkan Boström under rubriken ”Pladdrets tyranni” medias val att okritiskt föra fram stolliga idéer och rena falsarier i syfte att provocera. Det är inte svårt att instämma med honom i att medierna bär en stor del av ansvaret för detta – det offentliga samtalets – förfall. Det kritiska och reflekterande perspektivet inom journalistikens profession har i många fall gått förlorat. Medborgare, politiker och medier måste nå fram till ett fungerande språk för vår tid.</p>
<p class="indent">Ett annat problematiskt förhållande är hur valda politiker kommunicerar med sina väljare. Under senare år har först statsråd, och därefter många andra politiskt valda representanter och även myndigheter, omgett sig med specialutbildade informatörer. Ett nytt skede har sedan inträffat i samspel med elektroniska media, där informatörerna fått en mer central roll för all kommunikation, i såväl interna sammanhang som ut mot offentligheten. Därtill kommer att det – som vi framhöll redan tidigare (sidan 20) – ofta är medierna, inte väljarna eller de valda, som styr valet av aktuella politiska frågor. Politikerna måste därför söka sig fram till ett sätt att kommunicera med medborgarna på ett språk som kan uttrycka insikter i vad dagens kriser och dilemman innebär.</p>
<p class="indent">Christian Andersson hävdar i sin bok <i>Populism</i> (2009) att uppkomsten av populistiska rörelser kan ses som en kritik av dagens representativa demokrati. Det uppstår ett tillstånd där populismen blir en politisk utopi utan politiker, något som måste ses som ett allvarligt tecken på att demokratin är i fara. I Europa går populistiska partier idag fram på bred front. I USA är populismen ett ständigt närvarande fenomen, senast illustrerat av ”tea party”-rörelsen.</p>
<p class="indent">En annan grundläggande svårighet för politikens förnyelse och genomförande av förändringar är att människor har ”ont om tid” för politik. Bloggar och twitter är aktuella uttryck för en intensiv interaktivitet, som många vill tolka som ett fördjupat politiskt deltagande. Men dessa utökade möjligheter till att nå många människor i ett automatiserat interagerande är inte tillräckliga – eller ens lämpliga – för att fördjupa förståelsen av de omvälvande kriser <a id="page_90"></a>och hot som vi här uppmärksammar. Om dessa nya medier inte duger för analytiskt arbete, kan de däremot vara mycket värdefulla när aktörer inom det civila samhället vill mobilisera människor till handlande sedan analyserna väl är gjorda.</p>
<p class="indent">Vi konstaterar också att den allt snabbare kommunikationen skapar nya dilemman. De frågor som vi behandlar i denna bok är både brådskande och kräver kraftfulla åtgärder. Men dessa nödvändiga åtgärder behöver diskuteras brett och djupt för att vi skall nå fram till ”hållbara beslut”! Det kan vara frestande att ge uttryck för djärvhet för att i dagens situation visa sin ”ekologiska övertygelse”. Men, som exempelvis den svenska satsningen på etanol visar, djärvheten kan leda till förhastade beslut. Det är ofta viktigt just i samband med genomgripande förändringar att ha Harry Martinsons maning i minnet: ”Tveka, dröj och känn”. Det kan synas motsägelsefullt att framhålla brådska och samtidigt mana till eftertänksamhet. Den, som vill sätta sig in i komplexiteten i många av de angelägna frågor vi försöker belysa, finner dock att denna motsättning inte existerar om man vill nå varaktiga resultat.</p>
<p class="indent">Det finns idag anledning att återvända till begreppet politik i dess tidigare innebörd – inte bara hur vi styr ett samhälle, det vill säga fördelar makt, utan hur vi utformar och organiserar det på lite längre sikt och hur vi hittar en avvägning mellan individuella och gemensamma intressen och behov. Den politiska uppgiften blir att tolka världen och samhällets förutsättningar, samt tydliggöra på vilket sätt och utifrån vilka värderingar som den samhälleliga framtiden skall formas.</p>
<h3 class="h3"><i>En förändring av politikens innehåll samt dess roll i en nödvändig förändringsprocess</i></h3>
<p class="noindent">Vi som skrivit denna bok bedömer att politiken nödvändigtvis kommer att spela en aktiv roll i den stora omställning av samhället som sannolikt behövs. Det kräver dock en politik som är förändrad till såväl inriktning som innehåll.</p>
<p class="indent"><a id="page_91"></a>Kraven på bättre resurshushållning kan innebära en förnyelse av synen på hur samhället är organiserat inklusive den lokala nivåns betydelse. Detta gäller givetvis på landsbygden, där konsekvenserna av hur vi använder ekosystemen blir särskilt tydliga, men också i de stora tätorterna som är beroende av ständigt fungerande gigantiska transport- och försörjningssystem för sina grundläggande funktioner. Statsvetaren Björn Forsberg har i den redan nämnda boken <i>Tillväxtens sista dagar – miljökamp om världsbilder</i> (2007) föreslagit ett nytt begrepp, som ger namn åt en sådan förnyelse – ”ekonomins lokalisering”. Man kan föreställa sig att landsbygdens och jordbrukets roll åter blir central i samhället och inte endast en perifer funktion. Det finns redan en viss medvetenhet om att också människorna i städerna i ökad utsträckning kommer att få ta ansvar för den nödvändiga försörjningen med livsmedel.</p>
<p class="indent">Vidare behöver politikens syn på samhällsekonomin förändras. Den nya innebörden i (eller – om man så vill – den ursprungliga betydelsen av) ordet <i>ekonomi</i> måste inrymma ett erkännande av vårt beroende av naturens förutsättningar, något som får djupgående konsekvenser för ekonomisk praktik och teori. Frågan om vilka absoluta gränser det finns för mänskligt handlande blir central. Man kan inte längre föreställa sig att all knapphet är relativ, och att den kan upphävas genom teknisk och ekonomisk utveckling. Frågan om en ständig ekonomisk tillväxt kommer under sådana omständigheter att bli mindre central i politiken, i varje fall i materiellt rika länder och regioner. Det gäller i stället att diskutera vilka delar av ekonomin som behöver växa, alltså vad den ekonomiska aktiviteten skall åstadkomma av praktiska förbättringar, eller att framhäva sådan ekonomisk tillväxt som inte medför ökad resursförbrukning.</p>
<p class="indent">Dagens frihandelsdoktrin utgår från ett unikt, historiskt skede med fritt utnyttjande av världens gemensamma resurser (atmosfär, vatten och så vidare). De kriser vi behandlar pekar mot en situation där begreppet marknadsekonomi kan komma att få en annorlunda innebörd. Med en begränsad och samtidigt mer rättvist fördelad <a id="page_92"></a>användning av existerande tillgångar, uppstår genomgripande konsekvenser för marknadsekonomin. Olika former av reglering måste utgöra en förutsättning för att den fria handeln inte skall komma i konflikt med miljön och långsiktigheten. Mänsklighetens framtid kan inte bestämmas av makroekonomiska överväganden baserade på förhållanden som inte längre gäller.</p>
<p class="indent">Samhälleliga instrument som skatter och avgifter kommer sannolikt även i framtiden att vara centrala för att förändringar ska kunna åstadkommas. Internationella, mellanstatliga skatter och avgifter bör övervägas som del av nödvändiga resursöverföringar. De blir oundvikliga genom att alla länder har behov av omedelbara insatser för att möta klimathotet – oavsett finansiella tillgångar. Nya skatter och avgifter blir också oundvikliga för att konkretisera de gångna decenniernas retorik om att tillgängliga naturresurser skall användas för att möta fundamentala, gemensamma problem. En hoppingivande signal är att EU:s regeringschefer i december 2009 beslöt att utreda tanken på en global skatt på finansiella transaktioner, den så kallade Tobinskatten, första gången omtalad 1972. I meddelandet från EU betonas ”vikten av att förnya det ekonomiska och sociala kontraktet mellan de finansiella institutionerna och det samhälle de skall tjäna”. Om Tobinskatten är den mest effektiva vägen att nå detta mål är dock inte självklart.</p>
<p class="indent">Om politiken skall kunna spela en ledande roll i den förändringsprocess, som förefaller oss oundviklig, måste den också kunna hantera det motstånd mot djupgående förändringar som kan förväntas uppkomma, och de konflikter som både genomförda och uteblivna förändringar kan leda till. En genomgripande förändringsprocess som uppfattas som begränsande i förhållande till existerande förväntningar kan därför sannolikt utlösa massivt motstånd. Därmed blir det politiska handlingsutrymmet än mer begränsat. Detta konstaterande leder oss över till frågan om medborgarnas roll i förändringsprocessen.</p>
<h3 class="h3"><a id="page_93"></a><i>Civilsamhällets roll i en nödvändig förändringsprocess</i></h3>
<p class="noindent">Om politiken skall lyckas med att framgångsrikt ta sig an de nya problem som världen står inför, förutsätter det i demokratiska stater engagerade och välinformerade medborgare. I fortsättningen tänker vi främst på situationen i vårt eget land.</p>
<p class="indent">Men hur kommer vi människor att reagera inför en helt ny problemsituation och på de krav på förändringar som kommer att aktualiseras? Nyupptäckta begränsningar för mänskligt agerande kan ge känslor av vanmakt. Våra aktuella beteenden är präglade av värderingar som kan ta sig uttryck i starka känslor till försvar för det som vi betraktat som historiska vinningar. Vi kan vänta oss att många gör motstånd mot de förändringar, som de nya insikterna ställer krav på, ett motstånd som dock kanske har det goda med sig att det bidrar till att skärpa argument och precisera tankegångarna. Samtidigt finns, som sagt, en risk för att motstånd kan fördröja den nödvändiga förändringen och därmed göra ont värre.</p>
<p class="indent">De globala problemen kräver till en början tid för eftertanke och samtal. Diskussionen kring teknik, etik och livsmönster blir riktigt väsentlig först när vi som medborgare använder alla våra kunskaper, värderingar och erfarenheter som grund för våra politiska åsikter. Vi måste våga bli personliga i dessa frågor i vardagens umgänge. Klimathotet kan inte längre vara en del av en ofarlig konversation om de stora kriser, som vi ofta i Sverige tror oss kunna stå utanför. När det gäller att gå från ord till handling, tror vi att en djupgående förnyelse av både politiken och det politiska skulle kunna hämta kraft och inspiration från ett vitaliserat civilsamhälle. Det finns olika sätt att definiera ”civilsamhället” eller ”det civila samhället”. Vi använder följande beskrivning:</p>
<p class="blockquote">Begreppet <i>det civila samhället</i> betecknar en rad olika både stor- och småskaliga verksamheter, där människor själva väljer såväl sina mål som medlen för att nå dessa mål. Det är således verksamheter som kompletterar det som görs i den offentliga sektorn, där människor har att agera inom ramen för ett system av regler <a id="page_94"></a>som skapats i den formella demokratiska ordningen, samt det som görs inom ramen för den kommersiella sektorn, där människor i huvudsak kan välja bland det som marknadens aktörer tillhandahåller. Inom det civila samhället finns det utrymme för verksamheter som har ekonomisk nytta i vid mening – exempelvis vindkraftkooperativ – eller rent ideell nytta, som exempelvis Amnesty International. Kostnaderna för olika verksamheter täcks i regel av de inblandades frivilliga insatser det vill säga de ger sin tid eller penningbidrag. Det civila samhället karakteriseras således av individernas frihet inom vida ramar och kan därmed inrymma verksamheter som av olika skäl inte kan eller bör få rum inom offentlig eller kommersiell verksamhet.</p>
<p class="noindent">Historien visar betydelsen av aktioner inom det civila samhället. Man kan nämna, som välkända internationella exempel från olika tidsepoker: slaveriets avskaffande, genombrottet för kvinnlig rösträtt och internationellt förbud mot personminor.</p>
<p class="indent">I Sverige är exemplen många. I slutet av 1800-talet och i början av 1900-talet uppkom en rad folkrörelser inom ramen för det dåvarande civila samhället, som nykterhetsrörelsen, arbetarrörelsen, idrottsrörelsen och frikyrkorörelsen. Tillkomsten av Svenska Naturskyddsföreningen år 1909 till följd av den tilltagande industrialiseringens negativa effekter på naturen är ytterligare ett exempel. Folkrörelsernas aktiviteter kunde och kan ta formen av opinionsbildning, folkbildande verksamhet, ekonomisk verksamhet baserad på individers samverkan och så vidare. Vi tror att den kraft som det civila samhället kan utöva har goda möjligheter att återigen växa under inspiration av tidigare framgångsrika exempel.</p>
<p class="indent">Om medborgarna skall kunna bidra till politikens förnyelse, krävs bättre kontakter mellan det civila samhället (<i>det politiska</i>) och den politiska världen. Politikernas möjligheter att påverka utvecklingen på ett mer grundläggande sätt är ytterst begränsade utan ett starkt stöd från civilsamhället. För att möjliggöra ett sådant stöd krävs också en förnyelse av dialogen mellan valda och väljare. Under framväxten av dagens politiska institutioner har de förtroendevalda på alla nivåer förlorat många av de omedelbara, personliga kontakterna med väljarna. Detta blev en följd av politikens <a id="page_95"></a>strävan efter kostnadseffektivitet genom större enheter som kommunsammanslagningar och bildandet av regioner.</p>
<p class="indent">Det civila samhällets grupperingar av engagerade människor äger potentiella möjligheter att påverka även marknaden genom sina inköp eller vägran att köpa vissa varor och tjänster. Viktigare ändå är deras förmåga att förändra synen på verkligheten och på värderingar av olika inslag inom denna verklighetsuppfattning (se vidare sjunde kapitlet). Medborgarna kan sedan förändra den samhälleliga verkligheten genom att organisera sig i folkrörelser. Deras kampanjer får ofta en större tilltro i debatten genom en oberoende och självständig ställning som inte kan knytas till olika partsintressen. Medborgarna är dessutom i stånd att skapa nya former för samverkan.</p>
<p class="indent">Det civila samhällets ”små plattformar” kan stödja olika samverkansformer på sätt som staten inte kan. Medborgarna skapar själva sådan organisering av sina relationer som är mest ändamålsenlig för just dem. Detta innebär att man kan nå en lokal effektivitet som stora generella system har svårt att mäta sig med. Som exempel kan nämnas: lokala nätverk för att byta varor och tjänster och lokalt ansvarstagande för skola och barnomsorg på små svenska orter när kommunen inte längre orkar driva verksamheterna. Motsvarande sker i åtskilliga länder.</p>
<p class="indent">Inom det civila samhället finns exempel på gryende rörelser som också arbetar för att underlätta den psykologiska omställningen och ge konstruktiva bidrag till hanteringen av konflikter. Ett av de bästa exemplen är Transitionrörelsen med ursprung i England som idag också har en avdelning i Sverige.<sup><a href="#pg94fn1" id="pg94fn-1">6</a></sup> Den vill inte bli del av undergångsscenarier utan visar praktiskt hur samhället kan genomgå en stor omställning – en ”transition” – för att minska resursslöseriet.<sup><a href="#pg94fn2" id="pg94fn-2">7</a></sup> Rörelsen har ibland kallats ”ett tolvstegsprogram mot oljemissbruket”. <a id="page_96"></a>Den var en organisation bland många andra som gav exempel på viktiga insatser från civilsamhället vid den alternativa konferensen Klimaforum09 i Köpenhamn. Den är också ett exempel på nödvändigheten att uppmuntra en diskussion längs de fyra vägar vi försöker illustrera i denna skrift: behovet av ny teknik, ny livsstil, ny politik och slutligen ny etik, något som vi kommer att kommentera i nästa kapitel. Ingen enskild sektor – inte heller politiken – kan ensam ge svaret på vårt globala kollektiva dilemma!</p>
<h3 class="h3"><i>Men vad kan den enskilde medborgaren göra?</i></h3>
<p class="noindent">Så här långt kanske åtskilliga läsare kan hålla med om en del av de argument som framförts. Men om läsaren vill göra något rent konkret, vilken roll kan hon eller han då spela? Många av oss har vant sig vid att medborgaren ses och behandlas som tämligen passiv utom när det gäller att välja ur ett på förhand givet utbud. Som konsument av varor ställs medborgaren endast inför de alternativ som marknaden funnit lönsamt att utveckla och tillhandahålla. Det finns en motsvarighet till detta när det gäller rollen som medborgare. Man röstar med jämna mellanrum på befintliga partier, och beroende på hur valet utfaller får ett antal personer uppdraget att på andras vägnar fatta beslut i gemensamma frågor. Medborgarens roll blir tämligen passiv. Vad angår det frågekomplex som denna bok behandlar så finns det med dagens utbud av politiska alternativ knappast något parti som har ett program som tar djupgående hänsyn till samtliga de aspekter som förts fram här.</p>
<p class="indent">Åter är det inom det civila samhället som medborgarens handlingsutrymme är störst. Friheten att pröva de argument som framförts i denna bok är det första som läsaren kan utnyttja. Om hon eller han kommer till slutsatsen att det synsätt som boken ger uttryck för borde uppmärksammas mer än vad som sker idag, finns sedan möjligheten att tillsammans med vänner och andra, som man har förtroende för, pröva det nya synsättet. Som visats av forskning inom socialpsykologi, bygger vi oftast upp våra bilder av verkligheten <a id="page_97"></a>i samspel med andra, liksom att vad andra säger ofta bekräftar den bild som vi redan har.</p>
<p class="indent">Det viktigaste den enskilde medborgaren kan göra på kort sikt är att bidra till ett kollektivt nytänkande kring vad vi kallat ”behovet av en ny verklighetsuppfattning” (mer om detta i bokens sjunde kapitel) och kring en önskvärd utveckling av det egna samhället inom ramen för denna nya uppfattning. Inom det civila samhället kan individen tillsammans med andra låta sitt sätt att tänka också påverka sitt konkreta handlande. Därigenom kan hon skapa det sätt att leva, den produktion och de samhällsförhållanden som hon känner står i överensstämmelse med hennes grundläggande livshållning.</p>
<p class="indent">Man kan även överväga andra sätt att förse sig med nödvändiga eller önskvärda produkter, exempelvis genom samarbete med andra i olika former, och därmed ta de första stegen i formandet av en lokal ekonomi. Detta är ett synsätt som funnits länge inom det som kallas ”den sociala ekonomin” och som tillämpats inom folkrörelserna och i den internationella kooperativa idé-traditionen – inom det som vi ovan har kallat det civila samhället. Där förväntas medborgaren analysera sina intressen och önskemål, skapa relationer till andra som tänker och vill ungefär det samma, och därefter genom någon lämplig form av organisering själv producera vissa varor och tjänster. Detta innebär att individen förväntas vara en aktiv producent och skapare av det man önskar och inte endast en passiv konsument. Detta gör att handlingsutrymmet vidgas, och även sådant kan produceras som ingen marknadsaktör kan eller vill erbjuda.</p>
<p class="indent">Vi vill avslutningsvis gärna understryka den ibland framförda tanken att man bör se dagens kriser och dilemman som världens chans till förbättrade levnadsvillkor. Det innebär att allt handlande kan ske i en anda av behärskad optimism – en optimism som hela tiden är klar över de svårigheter som är förknippade med en genomgripande förändring av levnadsmönster och syn på vad som är ”utveckling”. Vi vill tro att klimathotet och andra kriser motiverar <a id="page_98"></a>oss till förändringar som gör att vi kan leva efter maximen: Att se Jorden som ett gemensamt hem för mänskligheten. Avgörande för framtiden är dock om och hur medborgare i alla länder tar sitt ansvar. Om den saken handlar nästa kapitel.</p>
<p class="noindent">&#160;</p>
<p class="hr"/>
<p class="footnote"><sup><a href="#pg76fn-1" id="pg76fn1">1</a></sup> Dagens Nyheter 2010-01-19</p>
<p class="footnote"><sup><a href="#pg81fn-1" id="pg81fn1">2</a></sup> Tersman (2009) sidorna 161-164</p>
<p class="footnote"><sup><a href="#pg83fn-1" id="pg83fn1">3</a></sup> Internationellt så kallade NGO – ”Non Govermental Organizations” – icke-statliga organisationer</p>
<p class="footnote"><sup><a href="#pg85fn-1" id="pg85fn1">4</a></sup> <a href="http://unfccc.int/2860.php">unfccc.int/2860.php</a></p>
<p class="footnote"><sup><a href="#pg87fn-1" id="pg87fn1">5</a></sup> Titeln betyder ”Upploppens tid”. Boken finns ännu inte i svensk översättning.</p>
<p class="footnote"><sup><a href="#pg94fn-1" id="pg94fn1">6</a></sup> Se <a href="http://www.transitionsweden.se">www.transitionsweden.se</a></p>
<p class="footnote"><sup><a href="#pg94fn-2" id="pg94fn2">7</a></sup> Se Rob Hopkins <i>Transition handbook: From oil dependency to local resilience</i> (2008) eller <a href="http://www.helasverige.se/kansli/omstaellning-sverige/">www.helasverige.se/kansli/omstaellning-sverige/</a></p>
</body>
</html>