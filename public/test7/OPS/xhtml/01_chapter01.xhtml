<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Nödår och barkbröd</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2b"><a id="ch1"></a><span>Nödår och barkbröd</span></h2>
<p class="noindent">Det var nödår uppe i Norrland. "Nödår" betyder att man är så gott som utan mat på de ställen där barnskaran är stor och jordbiten, som man ska leva av, liten.</p>
<p class="indent">Det gör inte så mycket, att den är liten, när sommaren kommer tidigt och kornet, som man där uppe bakar det vita, vackra brödet av, mognar redan i juli, så att man kan få fara till kvarnen och mala mjöl av det.</p>
<p class="indent">Inte heller gör det så mycket att jordbiten är liten, när sommaren är lång och lagom torr, så att potatisen på landet växer duktigt och man på hösten i september kan få ta upp både tjugu och trettio stora, granna potatisar från den håla där man i juni satte ner en enda, men en med många "ögon", ty från vart aldrig så litet öga eller litet runt hål på en potatis växer det ut rotstjälkar, när den sättes ner i varm, torr sandjord.</p>
<p class="indent">Ja när det blir "godår" uppe i Norrland med mycket regn före midsommar, värme och stark dagg om nätterna, då slår björken ut och står doftande fin och fager, fast den ett par dagar förut stått med kala brunglänsande grenar. Åkerbärsblommor sticker upp vid dikesrenarna, djupröda i färgen som små rosenbarn. I den väderleken blir de snart till sköna, saftiga åkerbär.</p>
<p class="indent">De grå stenhällarna blir överdragna med mattor av vit- och violettfärgade natt och dagblomster, som leker tittut med skärblommande kattfötter. Barnen binder sig kransar av dem, bygger sig lekstugor i sandgroparna, där de höga, granna råmjölksblomstren står i täta stånd, rosenröda, stolta i hållningen, och nyponbuskar med doftande rosor i blom tittar ner på dem över den sluttande jordskorpan.</p>
<p class="indent">Det är glädje och skratt och stoj, vart man vänder sig. Vita, söta rovor som man får äta av och ärter i fyllda skidor växer ute på åkern. Nog av bröd, smör, ost och annat gott och rart finns även inne i småstugor och fattigmanshem.</p>
<p class="indent">Men under <i>nödåren</i> hörs inte mycken glädje av. Snön ligger kvar till framemot midsommar. Rovorna, som sent sätts ner som frön i jorden, hinner knappt knyta sig till en liten potatis storlek, förrän frosten kommer och gör det så hårt och trångt omkring dem, att de inte kan växa. Ärtskidorna hänger vissna som små svartnade trasor ute på ärtåkern - inte en enda ärta blir det i dem. Likadant med kornaxen, som brukar hålla sig så stolta på sina vajande, höga stänglar, de hänger som brutna fast vid det gröna korta strået.</p>
<p class="indent">Så kan man väl förstå att under nödår kommer intet korn och inga ärter till kvarnen, och om på någon högt liggande gård frosten farit mera varsamt fram, så är säden ändå så kraftlös och besynnerlig, att mjölet blir gråsvart och pannkakorna, som man lagar till av det, blir som en lös lervälling.</p>
<p class="indent">Det är inte mycken näring i sådan mat. Barnen blir snart magra. Deras under de goda åren rosenröda kinder får en gråaktig färg och ögonen äger inte mer den klara glansen.</p>
<p class="indent">När barnen i hopar följer föräldrarna åt för att neråt frostfria bygder tigga om föda, ser de ut som små gubbar och gummor. Det skär i hjärtat att se dem.</p>
</body>
</html>