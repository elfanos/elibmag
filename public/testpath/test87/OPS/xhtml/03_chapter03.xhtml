<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 2: Klimatfrågan &#38; opinionsbildningen</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_14"></a><a id="ch2"></a><span class="small">KAPITEL</span> 2</h2>
<h2 class="h2a"><i>Klimatfrågan &#38;<br/>opinionsbildningen</i></h2>
<p class="noindent">Syftet med det här kapitlet är att redovisa vår bild av den diskussion som förts under de senaste två till tre åren om en eventuell klimatförändring och dess konsekvenser liksom om möjligheterna att motverka en negativ utveckling, om nu hotet är att betrakta som ett reellt hot.</p>
<p class="indent">Vi inleder dock med att ge vår bild av hur makten över opinionsbildningen i största allmänhet ser ut i Sverige i början av 2000-talet.</p>
<h3 class="h3"><i>Inledning: makten över opinionsbildningen</i></h3>
<p class="noindent">Opinionsbildningen i en demokrati kan sägas äga rum på en offentlig arena, där en rad olika aktörer – kollektiva och enskilda – uppträder. Som alla arenor har denna en begränsad yta. Det betyder att det bara finns plats för ett visst antal frågor och att antalet uppträdande aktörer med nödvändighet blir begränsat. Man kan därför ha anledning att fråga sig vem eller vilka som avgör vilka aktörer som får uppträda och med vilka frågor.</p>
<p class="indent"><a id="page_15"></a>I dagens svenska samhälle har medierna skaffat sig betydande makt över opinionsbildningens arena och medierna betecknas ofta som den tredje statsmakten vid sidan av regering och riksdag. Att ha inflytande på opinionsbildningen i en demokrati är en mild men försåtlig form av maktutövning. I odemokratiska samhällen tar sig makten över opinionsbildningen rent förtryckande former.</p>
<p class="indent">De flesta medborgare är nog tacksamma för mediernas granskning av den politiska och den ekonomiska makten. Men i andra sammanhang är mediernas förmåga att bestämma agendan mer problematisk. Tillfrågade om vilka principer som styr urvalet av artiklar i tidningar eller inslag i etermedierna brukar företrädare för exempelvis en massmedieredaktion hänvisa lite vagt till ”journalistiska bedömningar”. Principerna bakom dessa bedömningar redovisas däremot sällan eller aldrig.</p>
<p class="indent">Detta betyder att medierna ofta självständigt avgör vad som skall stå i centrum för den offentliga uppmärksamheten. Särskilt bekymmersam är samtidigt den journalistiska vanan att alltmer söka skildra verkligheten i ett dramatiserat perspektiv. Ett visst samhällsfenomen kan under en tid skildras som ytterst oroande. Efter en tid kommer kanske motsägande besked – faran var inte så stor som tidigare hävdats. Medierna tenderar dessutom att flytta fokus från ett problem till ett annat, som om det första redan vore löst. Effekterna av mediernas sätt att fungera kan bli förödande för demokratins möjligheter att ta itu med långsiktiga problem.</p>
<p class="indent">Självfallet bestämmer inte medierna innehållet i de olika inlägg som släpps fram på den offentliga arenan. Här försöker i stället opinionsbildare och företrädare för olika samhällsintressen ta kontroll över debatten. De skaffar sig vad som brukar kallas ett tolkningsföreträde, det vill säga avgör hur ett visst problem skall beskrivas och förklaras. Andra talar här om det som filosofen Lars Gustafsson en gång så fyndigt kallade ”problemformuleringsprivilegiet”, alltså privilegiet att bestämma vilka problem som är akuta och vilka lösningsstrategier som kan härledas ur beskrivningen av respektive problem. Ett helt annat sätt att skaffa sig en fördel i <a id="page_16"></a>debatten är att försöka etablera ett dominant perspektiv – till exempel liberalt, socialistiskt eller genusorienterat – som underlättar en framställning av den egna argumentationen som överlägsen alla andras uppfattningar.</p>
<p class="indent">Vid sidan av de traditionella medierna finns idag ”de nya medierna”, bland annat i form av bloggar och webbplatser på internet. Några av dessa kallas ”sociala medier” med funktioner som skapar möjlighet till flervägskommunikation i motsats till traditionella medier där några få skriver och talar för en stor men tämligen anonym publik. Frågan är dock hur många som egentligen påverkas av dessa. Det är ännu ganska få som tar intryck – enligt en undersökning gjord vid Göteborgs universitet är det fem procent av befolkningen i Sverige som dagligen läser bloggar.<sup><a href="#pg15fn1" id="pg15fn-1">1</a></sup> Fortfarande kan man därför betrakta de traditionella medierna och bokutgivningen som viktigare arenor för den seriösa opinionsbildningen. Också på bokmarknaden är det relativt trångt om utrymmet (i varje fall sett med författares ögon). Förlagen gör sina bedömningar inte enbart på basis av bokens eventuellt viktiga innehåll utan också – och främst – som en bedömning av dess säljbarhet. Medierna kommer in här som förstärkare av uppmärksamheten kring vissa böcker, och tystnaden kring andra.</p>
<h3 class="h3"><i>Den internationella klimatpanelen griper problemformuleringsinitiativet</i></h3>
<p class="noindent">Under senare år har det varit den internationella klimatpanelen (IPCC) som skaffat sig problemformuleringsprivilegiet i klimatfrågan, långt tidigare har det funnits enstaka forskare som varnat. IPCC bildades år 1988 av två FN-organ, Världsmeteorologiska organisationen (WMO) och FN:s miljöorgan (UNEP). IPCC har hittills kommit med rapporter 1990, 1997, 2001 och nu senast 2007. Denna fjärde och senaste rapport bygger på ett stort antal <a id="page_17"></a>forskares bedömningar som i sin tur granskats av andra forskare. Omkring tretusen forskare från en mängd länder har deltagit i processen. Rapporten har fått stort genomslag i medierna.</p>
<p class="indent">Kortfattat innebär IPCC:s problembeskrivning i den syntesrapport som lades fram den 17 november 2007 följande.<sup><a href="#pg16fn1" id="pg16fn-1">2</a></sup> Det pågår helt klart en global uppvärmning som med mycket stor sannolikhet beror på människans ökande utsläpp av växthusgaser. Om denna ökning fortsätter, kommer det sannolikt att medföra betydande klimatförändringar som bland annat leder till negativ påverkan på olika ekosystem, ökat antal extrema väderhändelser, lokalt ökad vattenbrist och lokalt ökad torka samt en viss, mindre höjning av havsnivån. Även om utsläppen stabiliseras på nuvarande nivå, kommer de i atmosfären kvardröjande växthusgaserna att bidra till ökad uppvärmning i århundraden framåt i tiden.<sup><a href="#pg16fn2" id="pg16fn-2">3</a></sup> Temperaturhöjningen bör därför begränsas till maximalt två grader över den nivå som rådde före industrialismens tid.</p>
<p class="indent">Rapporten från år 2007 byggde på en kritisk granskning av naturvetenskaplig klimatforskning fram till och med år 2006. En uppföljning och kritisk granskning av ny litteratur under åren 2007 och 2008 har i Sverige gjorts av Erland Källén, professor i dynamisk meteorologi, och Markku Rummukainen, docent i meteorologi. Deras rapport presenterades för den svenska regeringen i mitten av april 2009.<sup><a href="#pg16fn3" id="pg16fn-3">4</a></sup> De konstaterar där:</p>
<p class="bulletlist">•&#160;&#160;att växthusgaserna i atmosfären fortsätter att öka</p>
<p class="bulletlist">•&#160;&#160;att den globala medeltemperaturen år 2008 hör till de tio varmaste sedan 1850, trots att siffran var 0,1 grad lägre än de närmast föregående åren</p>
<p class="bulletlist">•&#160;&#160;att en markant minskning av den arktiska havsisen inträffade under sensommaren 2007 och 2008 (något som eventuellt kan vara ett exempel på att dramatiska förändringar kan ske på mycket kort tid)</p>
<p class="numberlist"><a id="page_18"></a>4.&#160;att landismassornas nu konstaterade känslighet för uppvärmning kan betyda att havsytan kan höjas mer än vad som antogs 2007, samt</p>
<p class="numberlist">5.&#160;att det kan visa sig svårare än man tidigare antagit att begränsa den globala uppvärmningen till maximalt två grader.</p>
<p class="noindent">En annan uppföljning har gjorts av FN:s miljöorgan (UNEP). <sup><a href="#pg17fn1" id="pg17fn-1">5</a></sup> Den bygger på en vetenskaplig utvärdering av nykomna vetenskapliga rapporter. Dessa tyder på att utvecklingen pekar mot att världen kan hamna i de mer pessimistiska alternativa scenarierna bland annat genom en snabbare avsmältning av glaciärer och arktiska ismassor. Mot seklets slut kan havsnivån ha stigit mellan åttio centimeter och två meter. Risken för att olika tröskeleffekter (så kallade ”tipping points”, begreppet förklaras på sidan 50) uppnås har likaledes ökat.</p>
<p class="indent">Trots att vissa delrapporter och IPCC som organisation har utsatts för hård kritik på sistone framstår IPCC utan tvekan som den aktör som fortfarande innehar problemformuleringsprivilegiet, när det gäller klimatfrågan.</p>
<h3 class="h3"><i>Reaktioner på IPCC:s inställning bland forskare och journalister</i></h3>
<p class="noindent">Om man ser IPCC:s uppfattning som huvudlinjen i problembeskrivningen, kan man lätt finna både sådana som menar att situationen är allvarligare än vad IPCC kommit fram till (här kallade <i>alarmister</i>)<sup><a href="#pg17fn2" id="pg17fn-2">6</a></sup> och sådana som – av mycket olika skäl – inte alls tror på IPCC:s analyser (här kallade <i>klimatskeptiker</i>).</p>
<p class="indent">Bland alarmisterna finns både journalister och forskare. En svensk journalist, som väckt mångas intresse för klimatproblemet, är Andreas Malm. Sina argument har han presenterat i boken <i>Det är vår bestämda uppfattning att om ingenting görs nu kommer det att <a id="page_19"></a>vara för sent</i> (2007). Hans uppfattning bygger på en imponerande läsning av en stor mängd vetenskapliga artiklar och tidningsartiklar (litteraturlistan omfattar trettiofyra sidor med omkring sexhundra referenser). Malm återger denna kunskapsmassa på ett språk som är en blandning av normalprosa, vetenskapliga termer samt litterära bilder och jämförelser, de senare i pedagogiskt syfte. Någon ingående diskussion av de olika referenserna förs inte. I stället angriper han naturvetarna som grupp för deras ovilja att pröva mer holistiska (det vill säga helhetsorienterade) synsätt, deras påstådda övertro på linjära förändringsförlopp samt deras allmänna teoretiska konservatism. Själv har han ”försökt skissera en dialektisk teori om biosfären i synnerhet och den globala uppvärmningen i allmänhet” . <sup><a href="#pg18fn1" id="pg18fn-1">7</a></sup> Han finner dock att det trots allt just nu pågår ett omvälvande paradigmskifte inom naturvetenskapen. Detta leder till att vissa forskare inte bara kommer fram till den slutsats som bokens titel anger (och som återkommer som bokens sista mening). Mot den bakgrunden menar Malm att det krävs en djupgående förändring i samhällets sätt att fungera<sup><a href="#pg18fn2" id="pg18fn-2">8</a></sup> i syfte att undvika en planetär katastrof. Hur denna samhälleliga revolution skulle lösa klimatproblemet, diskuteras inte i boken.</p>
<p class="indent">En engelsk journalist, Mark Lynas, har väckt internationell uppmärksamhet med sin bok <i>Sex grader</i> (2007). Den beskrivs i baksidestexten som en ”skoningslös populärvetenskaplig thriller”. Boken bygger på en genomgång av mängder av forskarrapporter och Lynas målar upp en lång rad faktorer som leder till en successiv höjning av den globala medeltemperaturen. Han anser liksom IPPC att en höjning av den globala genomsnittstemperaturen med två grader kan vara acceptabel, men menar att mänskligheten bara har åtta år på sig att hindra fortsatt riskabel uppvärmning. Fortsatta höjningar bedömer han kommer att leda till alltmer svårartade katastrofer. Nu skall man i bakhuvudet ha uppgiften att Lynas är en varm förespråkare av utbyggd kärnkraft. Det kan ha gett <a id="page_20"></a>honom ett särskilt intresse av att framställa en alarmerande bild av klimatproblemet.</p>
<p class="indent">Till alarmisterna får man nog också räkna en australiensisk paleontolog, Tim Flannery. Han resonerar i boken <i>Vädermakarna</i> (2006) länge kritiskt som en forskare bör göra, men slår plötsligt om till en retorisk framställning om de fasor som väntar. Hans syn på lösningen är teknikpräglad, samtidigt som han betonar betydelsen av det politiska ledarskapet.</p>
<p class="indent">En annan forskare som menar att situationen är betydligt allvarligare än vad IPCC enades om år 2007 är James Hansen vid NASA. Han pekar exempelvis på att isen vid polerna kan smälta fortare än vad som hittills antagits.<sup><a href="#pg19fn1" id="pg19fn-1">9</a></sup> Andra har varnat för att den metangas, som är bunden i tundraområden, kan frigöras av den ökade värmen eller att världshavens förmåga att assimilera koldioxid kan avta.<sup><a href="#pg19fn2" id="pg19fn-2">10</a></sup></p>
<p class="indent">Ytterligare en forskare som är en avgjord alarmist är James Lovelock, känd inte minst bland miljövänner som upphovsman till den så kallade <i>Gaia-hypotesen</i>. Enligt denna utgör de levande organismerna på Jorden tillsammans med sin yttre miljö ett självreglerande system som äger förmågan att bevara en för de levande varelserna lämplig miljö bland annat i form av ett lämpligt klimat.<sup><a href="#pg19fn3" id="pg19fn-3">11</a></sup> I sin senaste bok, <i>The Vanishing Face of Gaia: A Final Warning</i> (2009), förutsäger Lovelock emellertid den snara undergången för vår civilisation. Han menar att människan alltför mycket påverkat naturens sätt att fungera. Han hävdar också att de åtgärder som människan nu genomför för att undvika katastrofen är missriktade. Han tror heller inte på internationella överenskommelser eller internationell samverkan som en framkomlig väg. Han rekommenderar sitt eget land (Storbritannien) att satsa på kärnkraft och ett stärkt försvar.</p>
<p class="indent"><a id="page_21"></a>Den svenske statsvetaren Björn Forsberg vänder sig i boken <i>Tillväxtens sista dagar - miljökamp om världsbilder</i> (2007) inte i första hand till allmänheten utan till dem som redan är djupt inne i miljödiskussionen. Han är mycket nyanserad i sina bedömningar, även av meningsmotståndare, och hans förklaringar är aldrig endimensionella. Därtill levererar han en detaljerad kritik av samhället för bristande miljöhänsyn och skisserar en alternativ utveckling, där han framstår som både reforminriktad och systemkritisk. Han slutar med en dramatisk hotbild: om utvecklingen inte ändrar riktning, återstår bara ett globalt Harmagedon.<sup><a href="#pg20fn1" id="pg20fn-1">12</a></sup> Därmed får också hans framställning ett alarmistiskt inslag.</p>
<p class="indent">Den förre amerikanske vicepresidenten Al Gore får nog också räknas till alarmisterna. Hans kända film <i>En obekväm sanning</i> bygger i stor utsträckning på vetenskapligt pålitliga bedömningar men det finns också inslag av mindre välgrundade uppgifter, något som har påtalats av hans kritiker. I England har domstolar förbjudit att hans film visas i engelska skolor till följd av de överdrifter och sakfel som påvisats av hans kritiker.</p>
<p class="indent">Om det finns många som menar att IPCC är för försiktig i sina bedömningar, finns det å andra sidan åtskilliga forskare som är övertygade om att IPCC har fel. Dessa har sinsemellan rätt olika uppfattningar. Somliga av dessa klimatskeptiker menar att det inte har inträffat någon nämnvärd klimatförändring alls på senare tid, andra att – om det nu är fråga om en klimatförändring – denna beror på naturliga orsaker, inte på människan. Åter andra hävdar att den iakttagna klimatförändringen är att betrakta som harmlös eller rentav positiv för människan.<sup><a href="#pg20fn2" id="pg20fn-2">13</a></sup></p>
<p class="indent">Internationellt har klimatskeptiska forskare bildat en <i>Nongovernmental International Panel on Climate Change</i> (NIPCC). I sin första rapport utsätter de IPCC för en fundamental kritik och hävdar att inga onormala klimatförändringar har observerats.<sup><a href="#pg20fn3" id="pg20fn-3">14</a></sup> <a id="page_22"></a>Deras slutsats är – kort uttryckt – att det är naturen, inte människan som reglerar klimatet: ”Nature, not Human Activity, Rules the Climate”. I USA har antalet klimatskeptiker ökat på sistone. Enligt Pew Research Center har på ett år andelen amerikaner som tror att världen blir varmare sjunkit från 71 till 57 procent och de som tror att människan ligger bakom klimatförändringen minskat från 47 till 36 procent.<sup><a href="#pg21fn1" id="pg21fn-1">15</a></sup></p>
<p class="indent">I den svenska debatten har Lars Bern, teknologie doktor, medlem i Ingenjörsvetenskapsakademien samt tidigare medlem i Vetenskapsakademiens miljökommitté, framträtt som en uttalad klimatskeptiker. Han har tillsammans med kommunikationskonsulten Maggie Thauersköld utvecklat en grundläggande kritik av talet om klimathot i boken <i>Chill-out</i> – <i>sanningen om klimatbubblan</i> (2009). De båda författarna betraktar sig själva som ”klimatrealister”. Deras skepsis bygger på en kritik av IPCC:s arbetssätt och resultatens trovärdighet. Panelens modeller ifrågasätts, de data panelen åberopar likaså. Sättet att använda grafiska beskrivningar av förändringar beskrivs som vilseledande. De ställer också frågan om klimatpanelen inte måste betraktas som intellektuellt korrupt. Också Al Gores film utsätts i boken för en nedgörande kritik liksom hans privata roll som storkonsument av energi och andra resurser.</p>
<p class="indent">I energifrågan tror Bern och Thauersköld inte på uppfattningen att oljeutvinningen kommer att kulminera inom överblickbar framtid. De avråder från storskalig användning av biobränslen – inte minst av miljöskäl – och är samtidigt skeptiska till möjligheterna till kolavskiljning vid kolkraftverken. De betonar solenergins stora möjligheter, men också den stora osäkerheten i solenergiteknikens framtid. Allt pekar enligt författarna på det kloka i att nu bygga ut kärnkraften: ”uranet räcker länge, än längre med breederreaktorer”.</p>
<p class="indent">Boken riktar också en hård kritik mot ”gammelmedierna”, dels för att de inte kritiskt granskar hela talet om klimathotet, dels för <a id="page_23"></a>att de inte släpper fram dem som kritiserar IPCC:s resultat. I stället ägnar man sig inom dessa medier åt ”informationskaskader” som skapat oro bland politiker och hos allmänheten. Politikerna kan dock, menar de, se en poäng i den allmänna oron. Tack vare den kan de genom att lägga på nya skatter ”tillskansa sig” (författarna använder just det uttrycket) mer av det pris som konsumenterna är beredda att betala för energin. Tankar på ett vidgat globalt politiskt samarbete för att möta klimatkrisen avvisas av bokens författare, som menar att FN med ”dess byråkratiska och delvis korrupta struktur” <sup><a href="#pg22fn1" id="pg22fn-1">16</a></sup> i klimathotet bara funnit ett nytt välkommet argument för sin existens.</p>
<p class="indent">Bakgrunden till det uppjagade talet om ett klimathot är enligt dessa författare den gröna fundamentalismen inom miljörörelsen, främst inom vad de kallar ”ekologiska lobbyorganisationer”. Dessas affärsidé är att skrämma människor och företag för att få in bidrag till sina kampanjer, vilket ger deras ledande företrädare möjlighet att försörja sig på de insamlade medlen. För att förstå den gröna fundamentalismens framgång måste man se den som en ny religion som kan hantera det dåliga samvete som västvärldens människor har i relation till den fattiga världen. Författarna jämför möjligheten att klimatkompensera flygresor med 1500-talets avlatshandel inom den katolska kyrkan, då man kunde köpa syndernas förlåtelse.</p>
<p class="indent">Boken mynnar ut i ett positivt framtidsscenario och en positiv tro på framtiden. Scenariot inleds dock något överraskande med ett konstaterande att många naturresurser är idag ”överexploaterade på ett sätt som inte är långsiktigt hållbart för miljön”.<sup><a href="#pg22fn2" id="pg22fn-2">17</a></sup> Författarnas uppfattning är att dessa ”begränsade resurser bör användas för att anpassa våra samhällen till det klimat som solen och Jorden erbjuder oss och inte för att försöka bli herrar över klimatet”.<sup><a href="#pg22fn3" id="pg22fn-3">18</a></sup> En sådan anpassning kan ske genom energieffektivisering, <a id="page_24"></a>frigörande från oljeberoendet, satsning på kärnkraft och på genmodifierade grödor – också i syfte att utrota fattigdomen i världen. Ökad halt av koldioxid i luften och en värld som är en till två grader varmare kommer att underlätta denna anpassning. Ett hot mot denna positiva utveckling sägs dock komma från de gröna fundamentalisterna och deras ”vapendragare” inom ”gammelmedierna” och inom politiken men även inom vissa företag.</p>
<p class="indent">I en tidigare artikel i Svenska Dagbladet<sup><a href="#pg23fn1" id="pg23fn-1">19</a></sup> har Lars Bern också framträtt tillsammans med bland andra förre Sandvikchefen Per-Olof Eriksson, docent Göran Ahlgren, professor Peter Stilbs samt journalisten Åke Ortmark i namn av Stockholmsinitiativet. I deras artikel varnas för ”Al Gores skräckscenarier” och hävdas att ”klimathysterin, som redan skadat svensk industri, bör snarast förpassas till historiens skräphög”. I en annan artikel<sup><a href="#pg23fn2" id="pg23fn-2">20</a></sup> återkommer Stockholmsinitiativet och varnar för införande av klimatåtgärder. Man skriver: ”riskerna med att ’ställa om’ [kan] vara större än riskerna med att låta bli att agera”.</p>
<p class="indent">Två nationalekonomer, Nils Lundgren och Marian Radetzki, har i en artikel i Ekonomisk debatt<sup><a href="#pg23fn3" id="pg23fn-3">21</a></sup> under rubriken <i>En grön fatwa har utfärdats</i> likaledes hävdat att IPCC:s varningar är överdrivna och att de kan leda till katastrofala konsekvenser, om de blir trodda. I Dagens Nyheter presenterades deras idéer under rubriken ”Klimatlarmet sågas av tunga ekonomer”.<sup><a href="#pg23fn4" id="pg23fn-4">22</a></sup> Dagen därpå fick de i samma tidning mothugg av två andra inflytelserika nationalekonomer, Klas Eklund och Stefan Fölster, som menade att den globala uppvärmningen inte är att betrakta som ett påhitt av klimatforskare.</p>
<p class="indent">Ett annat angrepp på IPCC har kommit från Hans Bergström, tidigare chefredaktör på Dagens Nyheter och idag fristående kolumnist. Han skriver<sup><a href="#pg23fn5" id="pg23fn-5">23</a></sup> i en signerad ledare: ”Det gäng som har <a id="page_25"></a>bildat kärnan i FN:s klimatpanel, IPCC, har agerat på ett sätt som är vetenskapligt fullständigt oacceptabelt”. De har enligt Bergström manipulerat data, förstört obekväma data, hindrat skeptiska forskare tillgång till viktiga data och så vidare.</p>
<p class="indent">Vår tolkning av kritiken mot IPCC är att den inte bara har med sakskäl att göra, utan till en del också är intressestyrd från aktörer som ser sin nuvarande verksamhet försvårad eller rentav hotad, om IPCC:s sätt att resonera och slutsatserna av detta får genomslag. Här bör man till sist kanske erinra om att den svenska Kungliga Vetenskapsakademien (KVA) i ett klimatdokument i allt väsentligt ställt sig bakom IPCC:s slutsatser, samtidigt som den understryker att vår kunskap om hur klimatet fungerar aldrig kommer att bli fullständig. <sup><a href="#pg24fn1" id="pg24fn-1">24</a></sup></p>
<h3 class="h3"><i>Opinionsbildarnas uppfattning om vad som bör göras på global nivå</i></h3>
<p class="noindent">Klimatproblemet är ovedersägligen av global natur. Ytterst måste därför alla förslag att möta problemet – om det nu är ett problem – ha en global inriktning. Detta utgör i sig en svårighet, då världen fortfarande är uppdelad i omkring tvåhundra självständiga stater (antalet medlemsstater i FN är för närvarande 192). Att komma överens bland så många är en komplicerad sak. Åtskilliga stater har dessutom små möjligheter att driva en framgångsrik klimatpolitik även om den politiska ledningen skulle vilja det. Det saknas kanske både institutioner och ekonomiska och andra resurser för en sådan politik.</p>
<p class="indent">En grundval för dagens diskussioner om vad som kan göras på global nivå är de synsätt som presenterats i IPCC:s senaste rapport från 2007. Här läggs tonvikten vid en bred global användning av idag tillgänglig teknik samt kommersialisering av ny teknik inom <a id="page_26"></a>de närmaste decennierna. Det finns dock enligt IPCC ingen enskild teknik som kan utgöra huvudlösningen. Energieffektivisering tillskrivs dock en nyckelroll. Osäkerhet råder här om kostnaden för en framgångsrik omställning (IPCC uppskattar den årliga kostnaden till mellan 1 och 5,5 procent av BNP). Likaså råder osäkerhet om olika samhällens sårbarhet inför en klimatförändring, liksom om den samhälleliga kapaciteten till en anpassning, samt om allmänhetens villighet att acceptera nödvändiga livsstilsförändringar.</p>
<p class="indent">På basis av IPCC:s tidigare rapporter utarbetades år 1997 Kyotoavtalet. Här fastslogs att alla industriländer borde minska sina utsläpp av växthusgaser med 5,2 procent till år 2012 räknat från situationen år 1990. Ratificeringen av avtalet gick dock långsamt eller ägde inte rum (som i USA). Utfallet av åtagandena i Kyoto går att mäta först år 2012. Ett andra globalt avtal har länge förberetts och ett möte för att fatta beslut om inriktningen av klimatarbetet efter 2012 hölls i Köpenhamn i december 2009, COP15. Som vi återkommer till, blev resultatet av detta möte tämligen magert (se sidan 91).</p>
<p class="indent">När det gäller oron för kostnaderna för att möta klimathotet har den så kallade Sternrapporten, <i>The Economics of Climate Change</i> (2007), framfört ett enligt mångas bedömning lugnande besked. Nicolas Stern, som var Världsbankens förre chefsekonom, menar att klimathotet kan avvärjas genom att en procent av olika länders BNP årligen fram till år 2050 ägnas åt att förebygga att hotet blir verklighet (en siffra som anges med ett visst osäkerhetsintervall). Om man däremot inte gör något under de närmast kommande åren, kommer kostnaderna för klimatförändringarnas effekter att bli av en helt annan storlek fram till år 2100 och längre än så (mellan fem och tjugo procent av den globala BNP). Ett citat ur denna viktiga rapport (i svensk översättning genom Naturvårdsverkets försorg) lyder:<sup><a href="#pg25fn1" id="pg25fn-1">25</a></sup></p>
<p class="blockquote"><a id="page_27"></a><i>Att vända den historiska utvecklingen av ökande utsläpp och minska utsläppen med tjugofem procent eller mer från dagens nivåer är en mycket stor utmaning. Den globala övergången från ett koldioxidintensivt till ett mindre koldioxidintensivt samhälle kommer att kosta. Men det kommer även att skapas affärsmöjligheter, när marknaderna för mindre koldioxidintensiva och högeffektiva varor och tjänster expanderar. Utsläppen av växthusgaser kan minskas på fyra olika sätt. Kostnaderna kommer att variera avsevärt beroende på vilken kombination av metoder som används och vilken sektor det handlar om:</i></p>
<p class="linespace">&#160;</p>
<p class="bulletlist3"><i>•&#160;&#160;Minska efterfrågan på utsläppsintensiva varor och tjänster.</i></p>
<p class="bulletlist3"><i>•&#160;&#160;Öka effektiviteten, vilket kan spara både pengar och utsläpp.</i></p>
<p class="bulletlist3"><i>•&#160;&#160;Åtgärda icke-energirelaterade utsläpp, exempelvis genom att hejda avskogningen.</i></p>
<p class="bulletlist3"><i>•&#160;&#160;Växla till mindre koldioxidintensiv teknik för elkraft, uppvärmning, transporter.</i></p>
<p class="noindent">Sternrapportens uppfattningar kan jämföras med Lester Browns försök att sammanfatta vad han anser vara nödvändiga åtgärder. Brown leder Earth Policy Institute i Washington och hans perspektiv omfattar inte bara klimatet. I sin bok Plan <i>B 3.0, Uppdrag: Rädda jorden!</i> (2007) gör han – med en start i den accelererande issmältningen – en genomgripande genomgång av tillståndet på Jorden.<sup><a href="#pg26fn1" id="pg26fn-1">26</a></sup> Han konstaterar att vi samtidigt måste ta itu med fyra övergripande mål: stabilisera klimatet, stabilisera folkmängden, utplåna fattigdomen och återställa balansen i Jordens ekologiska system. I centrum för stabiliseringen av klimatet står enligt Brown en detaljerad plan för en nedskärning av koldioxidutsläppen med åttio procent före 2020. I bokens andra del ger han förslag till konkreta åtgärder med bland annat massiva satsningar på vindkraft. Avslutningsvis beräknar han också de samlade kostnaderna till totalt 190 miljarder dollar per år. Brown påpekar att detta är cirka en sjättedel av världens samlade militära utgifter.</p>
<p class="indent">Jeffrey Sachs är en ledande amerikansk ekonom, som framför allt argumenterat för ett intensifierat och mer mångsidigt globalt <a id="page_28"></a>samarbete i syfte att avvärja klimathotet. Hans bok heter <i>Common Wealth: Economics for a Crowded Planet</i> (2008). Vi skall senare återkomma till hans uppfattning. Man kan här också nämna att den årliga rapporten ”State of the World”, utgiven av Worldwatch Institute i Washington, i 2010 års upplaga har rubriken <i>Transforming Cultures from Consumerism to Sustainability.</i></p>
<p class="indent">Det finns en uppmärksammad engelsk journalist, George Monbiot, som gått igenom de konkreta åtgärder som i mitten av nollnolltalet föreslagits mot klimathotet. I boken <i>Heat. How to Stop the Planet Burning</i> (2006) hävdar han att det är möjligt att minska koldioxidutsläppen med nittio procent till år 2030 utan stora förändringar i våra levnadsvanor. Han pekar på möjligheter att förändra vårt boende, våra transporter och vår energiförsörjning. Han tar även itu med vad han kallar ”The Denial Industry” (det vill säga de som ägnar sig åt att förneka klimatproblemets allvar). Hans eget perspektiv är knappast globalt utan snarast västerlänningens.</p>
<p class="indent">Vi har inte möjlighet att i denna översikt illustrera hur klimathotet idag är en del av opinionsbildning och debatt i alla länder men vi vill ge ett exempel från Asien. Ett indiskt perspektiv finns utförligt redovisat i den kända forskaren och författaren Vandana Shivas bok <i>Soil Not Oil – Climate Change, Peak Oil and Food Insecurity</i> (2008). Hon är initiativtagare till den uppmärksammade Chipkorörelsen och mottog 1993 det alternativa Nobelpriset, The Right Livelihood Award. Idag leder hon ett regionalt projekt i Indien (Navda-nya) och är chef för Research Foundation for Science, Technology and Natural Resource Policy. Med ingående exempel från sitt hemland visar hon hur beroendet av fossila bränslen blir ett hot mot matförsörjningen och särskilt mot världens fattiga.</p>
<p class="indent">Under rubriker som ”Heliga kor eller heliga bilar” och ”Livsmedel för bilar eller för människor” ger hon vad som blir närmast absurda exempel på vad en marknad för ”biobränslen” eller ”utsläppsrättigheter” fått eller kommer att få som negativa konsekvenser för den indiska befolkningen. Människans kollektiva överlevnad <a id="page_29"></a>kan bara säkras om mänskliga rättigheter garanterar rätt till mark för att odla på de villkor som naturens gränser sätter. Shiva menar att Indien måste bryta nuvarande trend mot att integreras i det agroindustriella komplexet av globala företag och ge rum för ett perspektiv dominerat av uthållig biologisk mångfald och decentraliserad produktion av biobränslen.</p>
<p class="indent">Det finns också de som ser framför sig en stegrad konfliktnivå i världen, om det inte går att motverka klimatförändringen och dess följder i rimlig tid. Till den kategorin hör den tyske samhällsvetaren Harald Welzer. I sin bok, som har titeln <i>Klimatkrig. Varför människor dödar varandra på 2000-talet</i> (2009), diskuterar han risken för sociala katastrofer som en följd av storskaliga förändringar av miljön inklusive klimatförändringar. Dessa förändringar påverkar tillsammans resursutrymmet på Jorden. Han ser att konflikter om mark och vatten redan är i gång exempelvis i Darfur. Hans centrala tema är den aktuella motsättningen mellan västvärlden och ”de andra”, när det gäller att möta klimat-, resurs- och miljösituationen. Han ser framför sig nya typer av konflikter växa fram ur denna motsättning: utnötningskrig, etnisk rensning, terrorism. Han tror också på återkomsten av gamla konflikter vilka har sin grund i religiös tro, klasskonflikter och demokratins urholkning. Han pekar på problemen med sönderfallande samhällen och kollapsande stater, där statens våldsmonopol gått förlorat. Trots denna mörka bild av världen handlar boken i grunden om hur man kan finna utvägar i en för hela mänskligheten hotande situation. Han menar att ”utvägar ur kriser principiellt kräver öppnandet av nya mentala rum”.<sup><a href="#pg28fn1" id="pg28fn-1">27</a></sup></p>
<p class="indent">I den svenska debatten har flera röster hörts under de senaste två åren. I sin bok <i>Tillsammans. En filosofisk debattbok om hur vi kan rädda vårt klimat</i> (2009) diskuterar Uppsalafilosofen Folke Tersman främst hur vi människor kan förändra våra tanke- och handlingsmönster, dels mot bakgrunden av hans rätt alarmistiska <a id="page_30"></a>bild av klimathotet, dels mot en bakgrund av en mer allmän miljöproblematik. I ett par kapitel i boken prövar han olika argument som gäller synen på människans psykologi och natur, bland annat om människan är i grunden egoistisk eller om hon även bryr sig om andras välfärd. I bokens centrala kapitel undersöker han sedan hur vi kan ompröva våra nuvarande värderingar och vilka antagande vi måste göra om de skyldigheter vi har för att med framgång kunna möta klimat- och miljöproblemen. Det handlar mycket om vårt individuella och vårt kollektiva ansvar (se sidan 110).</p>
<p class="indent">Tersman anser samtidigt att det är nödvändigt att också diskutera politiska lösningar. Han menar att det demokratiska beslutsfattandet måste förskjutas från nationalstaten inte bara till den regionala nivån, som fallet är med tillkomsten av EU, utan till den globala nivån. Han hävdar således att det är dags att diskutera bildandet av ett världsparlament och en världsregering för att kunna utforma globala lösningar på de globala problemen. Sådana tankar har framförts då och då men alltid ansetts orealistiska. Nu är enligt Tersman situationen en annan: mänskligheten står inför en gemensam utmaning av tidigare okänd art.</p>
<p class="indent">I boken <i>Jordens och själens överlevnad. En brevväxling från 2018</i> (2008) diskuterar två svenskar, biologen Stefan Edman och den tidigare biskopen Martin Lönnebo, den globala klimat- och miljökrisen i ett religiöst kristet perspektiv. För att understryka allvaret i situationen beskriver de, hur det år 2018 inträffar en mycket allvarlig miljökatastrof i världen. Det året utvecklas väderfenomenet El Niño till en global stormflod som lägger tjugotvå städer i ruiner, och skadar sextiotusen mindre städer och byar samt härjar stora kustområden svårt – sjutton miljoner människor har ”spolats bort, drunknat, försvunnit”.<sup><a href="#pg29fn1" id="pg29fn-1">28</a></sup> Mot denna mörka bakgrund funderar de i sina brev över vad som förstört både Jorden och människans själ. De finner svaret i det som i den kristna traditionen kallas de åtta passionerna (frosseri, girighet och så vidare). De frågar sig också <a id="page_31"></a>vad som kan göras för att hejda fortsatta miljökatastrofer. De ser tekniken men också etiken, som de viktigaste redskapen. Den nya etiken manar till förändrad livsstil, något som dock inte preciseras.</p>
<p class="indent">Stefan Edman har däremot i utredningen <i>Bilen, biffen, bostaden</i> (SOU 2005:51) angett vad det kan handla om för livsstilsförändringar. De båda författarna hoppas på en ”mer global, empatisk världsordning” och är inte heller främmande för att en världsregering införs.</p>
<p class="indent">Det finns också ett par organisationer som låtit höra sig i den svenska debatten med särpräglade inlägg. Tällberg Forum är en mötesplats grundad av Bo Ekman, tidigare ägare till SIFO. Under sommartid samlas politiker, forskare, direktörer, miljöaktivister och andra från hela världen i Tällberg, Dalarna, för att diskutera vad man uppfattar som vår tids stora frågor. Sommaren 2008 tog man upp klimatfrågan, som betraktas som en av de stora utmaningarna för vår tid. Här fanns ingen tvekan om klimathotets allvar. I en skrift <i>Vi kan inte förhandla med naturen</i>, utgiven av Tällberg Forum strax före Köpenhamnskonferensen år 2009, argumenterar en politiker, Anders Wijkman, och en forskare, Johan Rockström, för konstruktiva lösningar på det globala klimatproblemet. Deras recept innehåller bland annat följande:</p>
<p class="linespace">&#160;</p>
<p class="bulletlist3">•&#160;&#160;Begränsa temperaturökningen till 1,5 grader.</p>
<p class="bulletlist3">•&#160;&#160;Fastställ en kolbudget för världen med ett tak för fortsatta utsläpp av koldioxid.</p>
<p class="bulletlist3">•&#160;&#160;Skapa ett globalt kontrakt för att stödja klimatarbetet i u-länderna.</p>
<p class="bulletlist3">•&#160;&#160;Mångdubbla den offentligt finansierade energiforskningen.</p>
<p class="bulletlist3">•&#160;&#160;Kombinera ett globalt klimatavtal med ett avtal om hållbar utveckling.</p>
<p class="bulletlist3">•&#160;&#160;Inled en process för att utveckla ett nytt system för internationellt samarbete.</p>
<p class="noindent">Svenska kyrkan har också engagerat sig i den globala klimatfrågan. Ärkebiskopen Anders Wejryd bjöd i november 2008 in företrädare för andra världsreligioner till ett möte om klimatproblemet, där man utgick från IPCC:s slutsatser. Här ordnades seminarier om etik, livsstil, hållbar utveckling, klimatanpassat bistånd, ny teknik, fred <a id="page_32"></a>och rättvisa. Mötet avslutades med ett manifest riktat till världens ledare om en globalt hållbar ekologisk, social och ekonomisk utveckling. Initiativet fick dock inte stort utrymme i svenska medier.</p>
<h3 class="h3"><i>Synen på åtgärder på regional nivå</i></h3>
<p class="noindent">På regional nivå har Europeiska Unionen tidigt uppvisat ambitiösa målsättningar i klimatfrågan. Redan i Kyotoavtalet gick EU ett steg längre än andra genom att sätta målet för minskning av koldioxidutsläppen inte till överenskomna 5,2 procent utan till 8 procent fram till år 2012. Om det målet kommer att uppfyllas vet vi alltså först då.</p>
<p class="indent">I mars 2007 enades EU:s ledare om att sträva mot en fortsatt minskning med tjugo procent fram till år 2020 räknat från 1990 (eller – om andra länder ville sätta målet högre – med trettio procent). För att nå dessa ambitiösa mål talade man om en ”ny industriell revolution” som skulle ”förändra sättet vi producerar och förbrukar energi på samt vilka energityper vi förbrukar”. Vägen dit är en ”integrerad energi- och klimatförändringspolitik” (citerat från broschyren <i>Kampen mot klimatförändringarna: EU visar vägen,</i> 2008).</p>
<p class="indent">EU var inför klimatmötet i Köpenhamn i december 2009 inställd på att visa beslutsförmåga. Under det svenska ordförandeskapet försökte man också utöva globalt ledarskap i klimatfrågan. En svaghet i EU:s position är att den folkliga uppslutningen kring ett agerande på regional nivå är generellt svag. Många EU-medborgare känner tveksamhet inför en överflyttning av mer makt och inflytande från den nationella till den regionala nivån. En annan svaghet i EU:s position är bristen på en gemensam och långsiktig politik med syfte att skapa ett hållbart energisystem som grund för den europeiska produktionen och konsumtionen. Svårigheten att forma en sådan energipolitik hänger delvis samman med att de olika medlemsländerna har mycket olika förutsättningar vad gäller energiförsörjningen.</p>
<p class="indent">Amerikas Förenta Stater är en annan region av stor betydelse. USA tillhör, som bekant, inte de etthundrasextio stater som ratificerade <a id="page_33"></a>Kyotoprotokollet. Det berodde på kongressens motstånd. Den nya administrationen under Barack Obama har ännu inte redovisat ett samlat grepp på klimatproblemet som motsvarar EU:s insats. På den tekniska sidan sker dock redan mycket, till exempel på vindkraftsområdet. President Obama satsar också en betydande del av de medel som avses öka aktiviteten i den amerikanska ekonomin på just ”gröna investeringar”.</p>
<p class="indent">En tredje region av största betydelse i detta sammanhang är Kina (som ju – liksom USA – kan ses både som en stat och som en region). Som utvecklingsland berördes Kina inte direkt av Kyotoavtalet 1997. Sedan dess sker nu i Kina både en dramatisk ökning av utsläppen av klimatgaser och en snabb utveckling på energiteknikområdet. Inför och under klimatkonferensen i Köpenhamn i december 2009 markerade Kina tydligt att den kinesiska ekonomins tillväxt inte får hotas av klimatåtaganden. Man accepterar däremot en minskning av koldioxidutsläppen per enhet av bruttonationalprodukten, men förutsätter att denna i sig får öka, vilket i praktiken innebär att man förbehåller sig rätten att öka sina koldioxidutsläpp.</p>
<h3 class="h3"><i>Synen på åtgärder på nationell nivå</i></h3>
<p class="noindent">Vid sidan av globala och regionala program mot klimatförändringen finns det program på nationell nivå. Svenska regeringar söker till exempel i sin klimatpolitik integrera åtgärder, som syftar till att – på ett rätt ambitiöst, men sannolikt helt otillräckligt sätt – minska de svenska utsläppen, samtidigt som de förutsätter att den ekonomiska tillväxten kan fortsätta som tidigare. En översikt över svensk klimatpolitik fram till 2007 finns i Leif-Åke Falks bok <i>Klimatet är ditt</i> (2007). <sup><a href="#pg32fn1" id="pg32fn-1">29</a></sup></p>
<p class="indent">En ”tankesmedja” kallad Global utmaning har utvecklat mer radikala synsätt som presenteras i skriften <i>Så bryter vi kurvan.</i> <a id="page_34"></a><i>Politik för ett hållbart klimat</i> (2009). Målet är att Sveriges nettoutsläpp av koldioxid bör vara nere på noll år 2030. Vid sidan av medverkan i beslut internationellt och inom EU, bör Sverige agera så att landet framstår som ett föredöme på klimatområdet. Som användbara politiska styrmedel nämns bland annat skatter, klimatobligationer, utsläppsrättigheter, tekniska normer, medveten stadsplanering samt åtgärder inom jord- och skogsbruk syftande till minskad användning av fossil energi och ökad energikapacitet för eget bruk.</p>
<p class="indent">Inom den svenska Ingenjörsvetenskapsakademien har en grupp – på initiativ av Per Westlund – låtit göra en studie av en svensk nollvision för utsläpp av växthusgaser (2009).<sup><a href="#pg33fn1" id="pg33fn-1">30</a></sup> I denna ligger betoningen på åtgärder inom tre områden:</p>
<p class="linespace">&#160;</p>
<p class="numberlist"><i>1.&#160;Utveckling av elsamhället</i></p>
<p class="numberlist"><i>2.&#160;Förändringar inom jord- och skogsbruk</i></p>
<p class="numberlist"><i>3.&#160;Avskiljning och lagring av koldioxid</i></p>
<p class="noindent">Genom effektivisering, fortsatt användning av kärnkraft, ökad användning av grön inhemsk el samt import av el från stora solcellsparker i Sydeuropa föreställer man sig att det är möjligt att både ställa om hela personbilsparken till eldrift och minska användning av fossila bränslen i andra sammanhang. Men förutsättningen för att lyckas med en denna nollvision ”är ett nytt sätt att tänka och agera i hela samhället”. Detta preciseras sedan<sup><a href="#pg33fn2" id="pg33fn-2">31</a></sup> till att det ”krävs att varje människa i vårt samhälle börjar tänka och handla resurssnålt. Flygresorna behöver minska, likaså energiförbrukningen i bostäder och på arbetsplatser”.</p>
<p class="indent">En genomtänkt och i Sverige uppmärksammad strategi för att kraftigt minska utsläppen av växthusgaser har framlagts av professorn i fysisk resursteori vid Chalmers, Christian Azar. Han gör det i <a id="page_35"></a>boken <i>Makten över klimatet</i> (2008). Han tror framför allt på teknikutvecklingens möjligheter särskilt inom energi- och transportsektorerna. Det förutsätter kraftfull användning av tre politiska styrmedel: koldioxidbeskattning, införande av handel med utsläppsrätter samt en aktiv politik för att stödja teknisk utveckling. Han döljer ingalunda de problem som är förknippade med en sådan politisk strategi, men tror på dess möjligheter. Han tror också på marknadens effektivitet, när det gäller att sprida ny och bättre teknik, om bara de riktiga incitamenten föreligger. Han ser inte livsstilsförändringar som en del av strategin. Han menar sig därigenom kunna undvika att skuldbelasta vanliga medborgare.</p>
<p class="indent">En svensk ekonom som skrivit om hur man kan förhålla sig till klimathotet är Stefan Fölster, chefsekonom på Svenskt Näringsliv. I sin bok <i>Farväl till världsundergången – konsten att överleva växthuseffekten</i> (2008) utgår han från IPCC:s bedömningar. Han tror också att prognosen från IEA (the International Energy Agency) om en femtioprocentig global ökning av energianvändningen – i huvudsak baserad på fossila bränslen – kommer att realiseras till år 2030, vilket skulle vara en utveckling som ligger ”inom det värsta av FN:s klimatpanels scenarier”. Han är därför pessimistisk om möjligheterna att förhindra fortsatta koldioxidutsläpp av en omfattning som leder till ett varmare klimat. Ett annat skäl till hans pessimism är att de åtgärder som hittills vidtagits antingen inte är kostnadseffektiva eller är rent kontraproduktiva, till exempel satsningen på etanol.</p>
<p class="indent">Fölster har trots det en stark tro på de tekniska möjligheterna. Han hänvisar till Christian Azar som ett vetenskapligt belägg för sin tro på framtidens möjligheter.<sup><a href="#pg34fn1" id="pg34fn-1">32</a></sup> Han tror likaså på möjligheten till snabba teknikskiften. Han menar dessutom att viss lyxkonsumtion kan underlätta sådana. Men framför allt gäller det nu för människor att bereda sig på att anpassa sig till ett förändrat klimat, men det har mänskligheten klarat tidigare. Han menar också <a id="page_36"></a>att vi måste låta ekosystemen utvecklas under det nya förändringstrycket. Däri ligger enligt Fölster inget problem. Ekosystem har alltid förändrats – det är inget nytt i Jordens historia.</p>
<p class="indent">I grunden för Fölsters betraktelsesätt ligger föreställningen att man på vetenskapliga grunder kan förutse hur människor reagerar inför hotande eller verkliga katastrofer. Han delar in sina medmänniskor i tre kategorier: <i>slamkrypare</i> (som inte vill se verkligheten), <i>ökenvandrare</i> (som tar överilade chanser att komma bort från den hotande situationen) och <i>ingenjörer</i> (de som söker konstruktiva lösningar). Det gäller därför enligt Fölster att vi alla tillsammans med ingenjörerna söker nya lösningar under anpassning till de nya förhållanden som kommer att uppstå. Att ändra livsstil är ingen utväg.<sup><a href="#pg35fn1" id="pg35fn-1">33</a></sup> Om man till exempel avstår från att flyga till Thailand kanske man ställer till värre saker genom att lägga pengarna på någon annan, mer miljöstörande konsumtion. Sätter man i stället in pengarna på banken, riskerar man att finansiera investeringar som är negativa för miljön. Om man arbetar mindre och därmed minskar sina inkomster, förlorar stat och kommun skatteintäkter och välfärden krymper. Fölsters budskap är alltså kort och gott: Låt oss anpassa oss till de oundvikliga förändringar som kommer i klimatförändringens spår.</p>
<p class="indent">Ledningarna för stora företag ser självfallet i första hand till sitt ansvarsområde, det vill säga att företaget skall överleva och fortsätta att utvecklas. I en av Svenskt Näringsliv framtagen studie <i>Möjligheter och kostnader för att reducera växthusgasutsläpp i Sverige <sup><a href="#pg35fn2" id="pg35fn-2">34</a></sup></i> har man därför tagit itu med klimatfrågan. Där utgår man från att utsläppen av växthusgaser bör ligga kring ett ton per person och år mot slutet av 2000-talet. Mot den bakgrunden tittar utredningen på vad som är kostnadseffektivt att göra för att minska utsläppen på medellång sikt. Rapporten beräknar att till en kostnad av femhundra kronor per ton kan mängden utsläppta koldioxidekvivalenter (CO<sub>2</sub>e) <a id="page_37"></a>minskas med tio procent till år 2020 (basår 2005). Vill man höja ambitionen ytterligare till det året krävs dels stor användning av biodrivmedel, dels beteendeförändringar som kortare körsträckor, sänkt hastighet på vägarna och en minskad konsumtion av kött och mjölk. Inför år 2030 kan man tänka sig en kraftig minskning med 23 procent. Villkoret är att tekniken med kolavskiljning och lagring då fungerar i stor skala. Ny teknik kan spela en roll redan före 2030 men dess betydelse anses bli avgörande först därefter.</p>
<p class="indent">Hur ser då möjligheterna ut för politiker att ta ansvar för en anpassning till vad klimathotet och andra globala miljö- och resursproblem kan ställa till med? Trots att det moderna politiska beslutfattandet ser ut att kompliceras i demokratiska samhällen, finns det statsvetare, som menar att politikerna ändå har vissa möjligheter att agera i tid. De måste dock kunna ”dra i nödbromsen” utan att ha tillgång till säker kunskap om miljöproblemens allvar och karaktär.<sup><a href="#pg36fn1" id="pg36fn-1">35</a></sup> I en studie gjord av det svenska Institutet för framtidsstudier pekar man dock särskilt på tre konkreta svårigheter för politikerna:</p>
<p class="numberlistt">1.&#160;den ifrågasatta kunskapsbasen, det vill säga kritiken mot IPCC:s slutsatser och rekommendationer.</p>
<p class="numberlistt">2.&#160;väljarnas ambivalenta inställning – de är både oroade inför framtiden och ovilliga att stödja drastiska beslut i nuet.</p>
<p class="numberlistt">3.&#160;en internationellt ökande tendens att låta andra stå för förändringarna det vill säga en önskan att bli så kallade ”gratisåkare”. <sup><a href="#pg36fn2" id="pg36fn-2">36</a></sup></p>
<p class="noindent">Ser man till frågan om olika samhällens förmåga att möta historiskt nya problemsituationer, finner man snart att – globalt sett – kraftfulla åtgärder enbart kan genomföras i välfungerande stater. Alla stater i världen är inte välfungerande i denna inskränkta mening. <a id="page_38"></a>Åtskilliga stater står på randen till kollaps eller har redan kollapsat. I länder som Afghanistan, Burma, Irak, Yemen, Kongo-Kinshasa, Nigeria, Somalia, Sudan och Haiti saknas accepterade företrädare för staten eller har statens företrädare stora svårigheter att genomdriva fattade beslut.</p>
<h3 class="h3"><i>Synen på åtgärder på individnivå</i></h3>
<p class="noindent">I medierna förekommer ofta tips om hur man som individ eller i sitt hushåll kan leva ”klimatsmart”, och i boken <i>100 sätt att rädda världen</i> av Johan Tell från år 2007 finns en lista på sådana åtgärder. Författaren utgår från tanken att en förändring av livsstilen ”inte enbart skulle vara bra för den globala miljön utan även skulle höja den enskilda individens livskvalitet”. Av de hundra råden är somliga konkreta och enkla att följa: åk tåg, byt elbolag, drick vin. Här är det mer fråga om enkla beteendeförändringar – för vissa åtminstone – än om rejäla livsstilsförändringar. Det finns i boken många sådana enkla råd (diska smart, tvätta smart, undvik plast). Andra kräver mer eftertanke som att älska sitt avlopp, göra jord, göra bot. Åter andra är mer riktade mot samhällsdebatten – ring din politiker, se sammanhangen, förtäta din stad, kräv tåg, kontakta företag. En del råd förefaller lite poänglösa (flyg klokt, njut av din fritidsbåt, må bra). Man får kanske intrycket att det varit knepigt att få ihop just hundra sätt för den enskilde att rädda världen.</p>
<p class="indent">Sedan flera årtionden finns det en rad böcker som argumenterat för ett enklare levnadssätt. I USA uppstod redan på 1970-talet en rörelse med namnet ’Voluntary Simplicity’ (det vill säga frivillig enkelhet). Detta intresse för ett enklare liv har samband med det intresse för de framväxande ”postmaterialistiska” värderingar som samhällsforskare tycker sig kunna påvisa. Ett aktuellt svenskt exempel på en bok med den inriktningen är journalisten Giséla Lindes <i>Lev enklare: Idéer för en hållbar livsstil</i> (2008). Den boken består inte av en lista på mer eller mindre goda råd utan är en utförlig argumentering kring frågan hur man kan få ett bättre liv genom <a id="page_39"></a>att leva enklare, något som indirekt också kan få positiva effekter på världens miljö. Argumenten hämtas både från människors livserfarenheter, från experters utsagor samt från ibland ickevästerländska kulturyttringar. Fokus är hela tiden på individens liv i ett land som Sverige (eller på Åland, där författaren numera bor). Efter att ha motiverat varför ett intresse för ett enklare liv är av betydelse för var och en av oss, riktar hon in sig på vårt förhållande till tingens (prylarnas) mångfald, till tidens användning och till vårt sätt att tänka kring våra liv överhuvudtaget. Först i avslutningen återkommer frågan om miljön i framtiden. Författaren menar att det verkar ”som om vi är mer rädda för smärtsamma omställningar i vår livsstil än för det världsomfattande oöverskådliga katastrofläget i naturen”.<sup><a href="#pg38fn1" id="pg38fn-1">37</a></sup> Där har författaren formulerat en viktig poäng.</p>
<p class="indent">I andra sammanhang beskrivs beteendeförändringar eller livsstilsförändringar i huvudsak som sänkt levnadsstandard, något som åtskilliga människor trots allt verkar vara beredda att acceptera. Enligt en undersökning gjord av Demoskop 2007 uppger fyra av tio av de som bor i Sverige att de är beredda att sänka sin standard för att rädda miljön.<sup><a href="#pg38fn2" id="pg38fn-2">38</a></sup> I en annan undersökning gjord av Naturvårdsverket, anger åtta av tio att de själva kan bidra till att bromsa växthuseffekten. Detta är ju ord mer än faktiskt handlande. Å andra sidan kan de antyda att det trots allt finns en beredskap till omprövning av den egna livsstilen. Christer Sanne för i boken <i>Keynes barnbarn</i> (2007) ett intressant resonemang. Han menar att en kombination av minskad konsumtion och minskad produktion kan leda till ett långsiktigt hållbart samhälle med högre livskvalitet än dagens.</p>
<p class="indent">Samtidigt finns sådana som utmålar en sänkt konsumtion i rent negativa termer. Svenskt Näringsliv framförde inför julen 2008 i en helsidesannons en sedelärande saga om gumman som handlade för lite. Hon hade varit en glad konsument och tänkte ladda upp inför den kommande julen men fick en dag läsa i en tidning att det <a id="page_40"></a>var dåligt att konsumera. Både hon och andra minskade då sina inköp, vilket blev till nackdel för affärsmannen i hennes närmiljö och för arbetarna på andra sidan Jorden som blev arbetslösa. Och själv fick hon en tråkig jul.</p>
<h3 class="h3"><i>Vår syn på vad som bör göras</i></h3>
<p class="noindent">I den här översikten har vi speglat debatten allsidigt utan ambition att vara heltäckande. Vi har inte närmare kommenterat de olika inläggen utan sökt återge dem så rättvisande som möjligt. Vad vi själva anser i sakfrågorna kommer att framgå i den resterande delen av boken. Först skall vi i följande kapitel presentera vår syn på det samlade klimat-, miljö- och resursproblemet.</p>
<p class="noindent">&#160;</p>
<p class="hr"/>
<p class="footnote"><sup><a href="#pg15fn-1" id="pg15fn1">1</a></sup> Källa: Dagens Nyheter 2009-07-04</p>
<p class="footnote"><sup><a href="#pg16fn-1" id="pg16fn1">2</a></sup> Texten kan sökas på Naturvårdsverkets hemsida: <a href="http://www.naturvardsverket.se">www.naturvardsverket.se</a></p>
<p class="footnote"><sup><a href="#pg16fn-2" id="pg16fn2">3</a></sup> IPCC uttrycker det exakt så här: ”På grund av klimatprocessernas långa tidsskalor och återkopplingsmekanismer kommer den antropogena (dvs. av människor vållade) uppvärmningen och höjningen av havsytenivån att fortsätta i århundraden, även om koncentrationen av växthusgaser skulle stabiliseras”.</p>
<p class="footnote"><sup><a href="#pg16fn-3" id="pg16fn3">4</a></sup> Kan hämtas på <a href="http://regeringen.se/content/1/c6/12/45/49/373f0b1d.pdf">http://regeringen.se/content/1/c6/12/45/49/373f0b1d.pdf</a></p>
<p class="footnote"><sup><a href="#pg17fn-1" id="pg17fn1">5</a></sup> Kan hämtas på <a href="http://www.unep.org/compendium2009">www.unep.org/compendium2009</a></p>
<p class="footnote"><sup><a href="#pg17fn-2" id="pg17fn2">6</a></sup> Vi lägger inte in något negativt i ordet ’alarmist’. Om situationen är allvarligare än vad IPCC kommit fram till, kan det finnas mycket goda skäl att i opinionsbildningen fungera som ’väckarklocka’ eller ’alarmklocka’.</p>
<p class="footnote"><sup><a href="#pg18fn-1" id="pg18fn1">7</a></sup> Malm (2007) sidan 281</p>
<p class="footnote"><sup><a href="#pg18fn-2" id="pg18fn2">8</a></sup> Malm (2007) sidan 285</p>
<p class="footnote"><sup><a href="#pg19fn-1" id="pg19fn1">9</a></sup> James Hansen, <i>Storms of My Grandchildren</i> (2009)</p>
<p class="footnote"><sup><a href="#pg19fn-2" id="pg19fn2">10</a></sup> Claes Bernes, <i>En ännu varmare värld</i> (2007) sidorna 149-157</p>
<p class="footnote"><sup><a href="#pg19fn-3" id="pg19fn3">11</a></sup> I skarp motsats till Lovelock gör Peter Ward i boken <i>The Medea Hypothesis</i> (University Presses Of California, Columbia and Princeton 2009) tolkningen att det levande inte alls skulle vidmakthålla förutsättningarna för liv utan mycket väl allvarligt kan undergräva dem. Vi avstår från att fördjupa oss i denna meningsmotsättning.</p>
<p class="footnote"><sup><a href="#pg20fn-1" id="pg20fn1">12</a></sup> Forsberg (2007) sidan 243</p>
<p class="footnote"><sup><a href="#pg20fn-2" id="pg20fn2">13</a></sup> Bernes (2007) sidan 50</p>
<p class="footnote"><sup><a href="#pg20fn-3" id="pg20fn3">14</a></sup> <a href="http://www.nipccreport.org">www.nipccreport.org</a></p>
<p class="footnote"><sup><a href="#pg21fn-1" id="pg21fn1">15</a></sup> Notis i Dagens Nyheter 2009-11-11</p>
<p class="footnote"><sup><a href="#pg22fn-1" id="pg22fn1">16</a></sup> Bern och Thauersköld (2009) sidan 204</p>
<p class="footnote"><sup><a href="#pg22fn-2" id="pg22fn2">17</a></sup> Bern och Thauersköld (2009) sidan 209</p>
<p class="footnote"><sup><a href="#pg22fn-3" id="pg22fn3">18</a></sup> Bern och Thauersköld (2009) sidan 221</p>
<p class="footnote"><sup><a href="#pg23fn-1" id="pg23fn1">19</a></sup> Svenska Dagbladet 2008-10-13</p>
<p class="footnote"><sup><a href="#pg23fn-2" id="pg23fn2">20</a></sup> Aftonbladet 2010-03-04</p>
<p class="footnote"><sup><a href="#pg23fn-3" id="pg23fn3">21</a></sup> ”En grön fatwa har utfärdats”, Ekonomisk debatt 2009:5, sidorna 57-65</p>
<p class="footnote"><sup><a href="#pg23fn-4" id="pg23fn4">22</a></sup> Dagens Nyheter 2008-06-23</p>
<p class="footnote"><sup><a href="#pg23fn-5" id="pg23fn5">23</a></sup> Dagens Nyheter 2009-12-31</p>
<p class="footnote"><sup><a href="#pg24fn-1" id="pg24fn1">24</a></sup> Dokumentet finns på internet på adressen <a href="http://www.kva.se">www.kva.se</a>. En förkortad version av dokumentet publicerades på Dagens Nyheters debattsida 2009-12-16.</p>
<p class="footnote"><sup><a href="#pg25fn-1" id="pg25fn1">25</a></sup> Sternrapporten finns i svensk översättning på <a href="http://www.naturvardsverket.se/Documents/publikationer/620-5711-1.pdf">http://www.naturvardsverket.se/Documents/publikationer/620-5711-1.pdf</a></p>
<p class="footnote"><sup><a href="#pg26fn-1" id="pg26fn1">26</a></sup> Det finns en uppdaterad version, Plan B 4.0, som kom ut på engelska hösten 2009 och i svensk översättning 2010.</p>
<p class="footnote"><sup><a href="#pg28fn-1" id="pg28fn1">27</a></sup> Welzer (2009) sidan 211</p>
<p class="footnote"><sup><a href="#pg29fn-1" id="pg29fn1">28</a></sup> Edman och Lönnebo (2008) sidan 46</p>
<p class="footnote"><sup><a href="#pg32fn-1" id="pg32fn1">29</a></sup> Falk (2007) sidan 51 ff</p>
<p class="footnote"><sup><a href="#pg33fn-1" id="pg33fn1">30</a></sup> En svensk nollvision för växthusgasutsläpp, rapport från Ingenjörsvetenskapsakademien (2009) . Rapporten finns på <a href="http://www.iva.se">www.iva.se</a></p>
<p class="footnote"><sup><a href="#pg33fn-2" id="pg33fn2">31</a></sup> Anfört arbete sidan 24</p>
<p class="footnote"><sup><a href="#pg34fn-1" id="pg34fn1">32</a></sup> Fölster (2008) sidan 190</p>
<p class="footnote"><sup><a href="#pg35fn-1" id="pg35fn1">33</a></sup> Fölster (2008) sidan 137 ff</p>
<p class="footnote"><sup><a href="#pg35fn-2" id="pg35fn2">34</a></sup> Studien är utförd av konsultföretaget McKinsey &#38; Company. Publicerades i april 2008</p>
<p class="footnote"><sup><a href="#pg36fn-1" id="pg36fn1">35</a></sup> Dagens Nyheter 2007-03-14</p>
<p class="footnote"><sup><a href="#pg36fn-2" id="pg36fn2">36</a></sup> Källa: Artikel av Erik Westholm i ”Framtider” 4/2008</p>
<p class="footnote"><sup><a href="#pg38fn-1" id="pg38fn1">37</a></sup> Linde (2008) sidan 342</p>
<p class="footnote"><sup><a href="#pg38fn-2" id="pg38fn2">38</a></sup> Dagens Nyheter 2007-04-24</p>
<p class="wm_text">Tack för att du köpt den här boken! Order: 15585288 - 2016-06-01 Butik: 2399. All kopiering, utöver för ditt privata bruk, och otillbörlig vidarespridning är förbjuden.</p></body>
</html>