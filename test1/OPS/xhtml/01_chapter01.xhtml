<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 1: En bok för reflexion &#38; eftersinnande samtal</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_7"></a><a id="ch1"></a><span class="small">KAPITEL</span> 1</h2>
<h2 class="h2a"><i>En bok för reflexion &#38;<br/>eftersinnande samtal</i></h2>
<p class="noindent">En livlig debatt förs i olika offentliga sammanhang om miljön, klimatet och det globala resursutrymmet. Det sker inom partipolitiken, i medierna, i forskningsvärlden och i populärvetenskapliga debattböcker. På den offentliga arenan förekommer medvetna försök att positionera sig och sin uppfattning genom att hävda sitt tolkningsföreträde eller genom att rycka åt sig det som brukar kallas ”problemformuleringsprivilegiet”. Det kan ibland också handla om vilket geografiskt perspektiv man bör utgå från: ett lokalt, ett nationellt eller ett globalt.</p>
<p class="indent">Den offentliga diskussionen om de stora globala resurs-, miljö- och klimatproblemen är således i gång och förs ibland i ett högt tonläge. Man kan dock samtidigt konstatera, att en bred och djupgående medborgardebatt ännu inte kommit till stånd. Vi vill med denna bok formulera ett alternativ till de olika synsätt, som hittills dominerat. På så sätt hoppas vi bidra till att en ny debatt blir verklighet eller – kanske hellre – inspirera till att en mängd reflekterande samtal mellan medborgare med olika erfarenheter kommer till stånd.</p>
<h3 class="h3"><a id="page_8"></a><i>Bokens tillkomst</i></h3>
<p class="noindent">Inom det nätverk, som vi tre författare tillhör, har vi diskuterat ett nytt sätt att förhålla sig till klimatkrisen. Vi talar på vår hemsida (<a href="http://www.framtidsrealisterna.se">www.framtidsrealisterna.se</a>) om en kombination av fyra vägar, som utgörs av ny teknik, ny livsstil, ny politik och ny etik.</p>
<p class="indent">Tekniken ses idag av många som helt avgörande för problemlösningen. Men vi menar att de andra faktorerna är minst lika avgörande. Här är det människors inställning och vilja som betyder mest. En ny allmänt tillämpad livsstil kan självklart bara bli resultatet av medborgarnas förändrade attityder och beteenden, som dock kan understödjas av föreskrifter eller rekommendationer från någon myndighet. De politiska beslut som måste fattas med anledning av den globala miljö- och klimatproblematiken måste i demokratiska samhällen bäras upp av en stark politisk vilja bland medborgarna. En ny etisk hållning till de globala problemen är en personlig värdering. Den kan bara skapas genom medborgarnas egna ställningstaganden.</p>
<h3 class="h3"><i>Bokens läsare</i></h3>
<p class="noindent">Vi vänder oss i boken både till enskilda människor men också till organisationer av olika slag. Vi betraktar läsarna främst som medborgare, det vill säga, som delansvariga för samhället och dess utveckling. Vårt budskap i boken är dock relevant också för läsarna i deras roller som aktiva konsumenter, ambitiösa yrkesutövare, medvetna opinionsbildare i olika sociala sammanhang samt som eftertänksamma väljare i politiska val.</p>
<p class="indent">Boken förutsätter inga omfattande kunskaper vare sig i naturvetenskap eller i samhällsvetenskap. Däremot förutsätts engagemang och en allmän förmåga att tillgodogöra sig en sammanhängande argumentering av viss omfattning. Boken är dock skriven på ett, som vi hoppas, lättfattligt språk utan svåra teoretiska resonemang.</p>
<h3 class="h3"><a id="page_9"></a><i>Bokens effekter på läsaren</i></h3>
<p class="noindent">Efter att ha läst boken kommer läsaren – det vågar vi påstå – att vara bättre förberedd för att delta i reflekterande samtal och i privata och offentliga debatter om nuet och framtiden. Viktigt är också om läsarna får lust att engagera sig i en ny form av opinionsbildning, som inte enbart har att hålla sig inom ramarna för partipolitik eller en ännu snävare blockpolitik. Kanske föreligger nu och under den närmast tiden en ovanlig chans, att delta i utformandet av den förändringsprocess som åtminstone vi tre författare tror är absolut nödvändig.</p>
<h3 class="h3"><i>Bokens författare</i></h3>
<p class="noindent">Vi som skrivit denna bok representerar inte några särintressen. Vi har mycket olika bakgrund, men känner varandra sedan lång tid tillbaka och har därför inte haft svårt att finna gemensamma skrivningar. Låt oss kort presentera oss:</p>
<p class="indent"><i>Göran Bäckstrand</i> har varit verksam på Utrikesdepartementet som diplomat, vid Sekretariatet för framtidsstudier och vid Röda korset i Stockholm och Genève. Efter att ha fått ansvaret för det miljöärende, som ledde fram till 1972 års FN-konferens om den mänskliga miljön, har han i tal och skrift arbetat med miljöfrågor, konflikthantering och internationella relationer.</p>
<p class="indent"><i>Kåre Olsson</i> är naturvetare – organisk kemist – och har arbetat med miljöfrågor sedan början av 1970-talet. Under tjugofem år ansvarade han för kursen Resursbevarande försörjning vid Folkhögskolan i Mora. Den kursen har sin grund i de frågeställningar som uppkommer, när man i vardagen försöker tillämpa insikter om miljöproblem och nödvändigheten av resurshushållning. Miljöhänsyn, lokal utveckling och social rättvisa är frågor som han har arbetat med i ideella organisationer.</p>
<p class="indent"><i>Emin Tengström</i> har varit gymnasielärare i humanistiska ämnen och sedan docent i ett humanistiskt ämne vid Göteborgs universitet. <a id="page_10"></a>Under denna tid blev han engagerad i försök att utveckla tvärvetenskaplig undervisning och forskning vid universitetet. På 1980-talet blev han professor i det då nya ämnet humanekologi, först vid Chalmers tekniska högskola och sedan vid Göteborgs universitet, och inriktade då sin forskning mot bilismen i såväl ett socialt som ett ekologiskt perspektiv. Han är författare till en rad böcker inom både ren vetenskap och samhällsdebatt.</p>
<h3 class="h3"><i>Bokens uppläggning</i></h3>
<p class="noindent">Vi har valt att efter denna inledning presentera ett kapitel, som först tar upp frågan om makten över opinionsbildningen, och sedan ge en översikt över ett antal debattörers artiklar och böcker som behandlar klimatfrågan.</p>
<p class="indent"><i>I det tredje kapitlet</i> hävdar vi att det är nödvändigt att se klimatfrågan som en del av ett mycket mer omfattande globalt resurs- och miljöproblem. Här bygger vi på vad som framkommit i den vetenskapliga debatten under de senaste åren och gör vår tolkning av dess huvudpunkter.</p>
<p class="indent"><i>I det fjärde kapitlet</i> diskuterar vi hur ny teknik och ny livsstil kan samverka för att nå viktiga mål i den förändringsprocess som vi föreställer oss som nödvändig. Det sker efter att vi först allmänt reflekterat över teknik och teknisk utveckling som problemlösare samt över innebörden av begreppet ”livsstil”. Inom fyra områden, vatten, livsmedel, energi samt transporter – alla fundamentala för människors välfärd – utvecklar vi sedan tanken på vilken betydelse som en kombination av teknikförändring och livsstilsförändring kan tänkas få.</p>
<p class="indent"><i>I det femte kapitlet</i> diskuterar vi hur politikens förutsättningar förändrats av de globala resurs-, miljö- och klimatproblemen och hur en förnyelse av politiken skulle kunna komma till stånd. Vi kommer in på både politikens former och dess innehåll. Här kommenterar vi också resultatet av klimatmötet i Köpenhamn i december 2009. I anslutning till en fransk samhällsanalytiker <a id="page_11"></a>inför vi en distinktion mellan ”politiken” och ”det politiska”.</p>
<p class="indent"><i>I det sjätte kapitlet</i> ställer vi den grundläggande etiska frågan om hur vi bör förhålla oss till de stora globala problemen och till våra medmänniskor i den situation som synes föreligga. Det sker mot bakgrund av hur vi idag diskuterar frågor kring moral, etik och ansvar. Här funderar vi över hur vi människor kan ta ansvar för de stora framtidsfrågorna både som enskilda medborgare och som delar av stora kollektiv. Vi ser medelklassen världen över som en nyckelgrupp.</p>
<p class="indent"><i>I det sjunde kapitlet</i> går vi ett steg djupare in i den problematik som boken behandlar. Här efterlyser vi en ny verklighetsuppfattning, något som vi hellre kallar ”en ny existensförståelse”, som grund för framtida försök att komma till rätta med de globala problem vi diskuterar. Vi presenterar några – som vi ser det – nödvändiga inslag i en sådan ny existensförståelse. Vi uppmanar sedan läsare och organisationer att medverka till att utveckla denna nya existensförståelse samt att som nästa steg börja skapa nya ”berättelser”, som kan leda oss alla framöver.</p>
<p class="indent"><i>I ett avslutande kapitel</i> söker vi sammanfatta huvudtankarna i boken för att därigenom göra dem tydligare för läsaren.</p>
<h3 class="h3"><i>Vår syn på framtiden</i></h3>
<p class="noindent">Låt oss till sist ange hur vi själva ser på framtiden. Vad som kommer att hända i framtiden är principiellt omöjligt att veta. Däremot kan det vara fruktbart att ha eller skaffa sig föreställningar om framtiden. Samtidigt bör man hela tiden tillämpa en tankens försiktighetsprincip när man tänker på eller talar om framtida förhållanden. Vad som framstår som sant och säkert idag behöver inte vara det i morgon.</p>
<p class="indent">Till föreställningen om framtiden hör att somliga omständigheter är svåra att påverka, i varje fall på kort sikt. I andra fall kan människor i gemenskap både påverka och förändra förutsättningarna. Framtiden blir inte bara till av sig själv utan skapas av människor <a id="page_12"></a>med stor makt – ofta i egenintresse – men också av människor med liten makt men med god vilja. Samtidigt finns det en mängd omständigheter som motverkar all förändring. Man talar ibland om ”sega strukturer”.</p>
<p class="indent">Historien har lärt oss att blodiga konflikter kan uppkomma ur en mängd olika situationer. Idag talar man ibland om riskerna för ”klimatkrig” och för ett växande antal miljöflyktingar. Konkurrens om mark, vatten och energitillgångar utgör allvarliga riskfaktorer i en värld, där det – globalt sett – idag råder en extrem snedfördelning av tillgångar och inkomster.</p>
<p class="indent">Men historien har också lärt oss att människan i mycket hög grad kan förändra sitt sätt att tänka kring sin tillvaro på Jorden. Också idag kan människor givetvis utveckla nya tankemönster och identifiera nya handlingsalternativ. Det är i den övertygelsen som vi skrivit denna bok.</p>
</body>
</html>