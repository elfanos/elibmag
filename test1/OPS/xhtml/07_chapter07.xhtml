<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 6: Klimatet, miljön, naturresurserna &#38; människans ansvar</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_99"></a><a id="ch6"></a><span class="small">KAPITEL</span> 6</h2>
<h2 class="h2a"><i>Klimatet,<br/>miljön, naturresurserna<br/>&#38; människans ansvar</i></h2>
<p class="noindent">Vår idé om att en kombination av ny teknik, ny livsstil, ny politik och ny etik skulle kunna vara ett sätt att möta hoten mot framtiden har nu nått sitt fjärde element. Detta kapitel handlar alltså om ny etik. Avsikten är att först fundera över hur man idag tänker på, och talar om, ansvar och att sedan diskutera i vilka avseenden det behövs en ny etik som grund för det ansvaret. Huvuddelen av kapitlet handlar sedan om hur vi människor, särskilt inom medelklassen, kan försöka bära ansvaret för det komplexa problem som denna bok handlar om.</p>
<h3 class="h3"><i>Hur tänker dagens människor kring ordet ”ansvar” och den etiska grunden för ansvaret?</i></h3>
<p class="noindent">Att människan är bärare av ansvar framstår för oss som en självklarhet, antingen man betraktar människan som en del av naturen eller som principiellt skild från denna. Ansvar är något som brukar förknippas med begreppet människa överhuvudtaget. Till skillnad från maskar, fåglar, fiskar eller däggdjur känner människan att hon har ansvar för sina handlingar och dessas konsekvenser. Älgen, som skadar nyplanterad tallskog, kan inte klandras för detta ingrepp. En människa, som föröder en skogsplantering, har både ett moraliskt och ett juridiskt ansvar för sin åverkan.</p>
<p class="indent"><a id="page_100"></a>Ansvar kan ges innebörd inom tre områden: moralfilosofi, juridik och statsvetenskap. När vi här talar om ansvar, är det fråga om den moralfilosofiska användningen. Moral är ju i sin tur ofta förknippad med religiösa föreställningar, det vill säga har att göra med de grundläggande föreställningarna om vad det innebär att vara människa. Det gäller inte bara islam, judendom och kristendom utan i lika hög grad buddhism, hinduism och shintoism. Moralen kan också grundas på rent filosofiska överväganden, exempelvis antikens stoicism, kinesernas konfucianism eller Kants etiska principer. Inom ämnet praktisk filosofi undersöker man professionellt hur man kan formulera en motsägelsefri etik.</p>
<p class="indent">I vår del av världen har den kristna traditionen länge varit grundval för frågor kring moral och ansvar, ibland med anknytning till Bibelns berättelse om vad som hände i paradiset (1 Mos. 3:1-7). När Adam och Eva på ormens inrådan tog en frukt från Kunskapens träd lämnade de båda första människorna sin oskuldsfulla tillvaro. Ormen hade sagt: ”Gud vet att den dag ni äter av frukten öppnas era ögon, och ni blir som gudar med kunskap om ont och gott”. Genom att inte endast äta av Livets träd (vilket de hade lov till) utan även av Kunskapens träd (vilket de inte hade lov till) tvingades de att ta ett helt nytt ansvar för sina liv och sin försörjning. Därmed drog de på sig och sina efterkommande vad som på det kristet religiösa språket senare kom att kallas arvsynd (se sidan 125 där vi återkommer till den föreställningen).</p>
<p class="indent">Idag söker många finna en sekulär grund för sin moral. Den särskilt i Europa långt gångna sekulariseringen – detta i motsats till förhållandena i USA – har lett till en helt ny situation. Begreppet synd har försvunnit ur det officiella språket. I vardagslag kan man fortfarande använda ordet synd men mest i triviala sammanhang utan anknytning till moral (”Det var synd att du inte kunde komma med på festen”). Ordet skuld har också minskat i användning. Det används idag mest i ekonomiska sammanhang, exempelvis i ordet skuldsanering. När det gäller moralisk skuld varnar dagens terapeuter ofta för att skuldbelägga människor. De anser också att man <a id="page_101"></a>bör skilja på att känna skam – som de ser som något naturligt – och att känna skuld, som de ser mer som ett mentalt hälsoproblem.</p>
<p class="indent">Etik och moral diskuteras idag exempelvis när man tillsätter etikkommissioner eller köper in konsulttjänster för att skapa en ”värdegrund”. Detta förekommer ganska allmänt inom ideella organisationer, näringslivet, offentliga förvaltningar och till och med i militära sammanhang. Man verkar i dessa sammanhang vilja distansera sig från ordet ”moral” eller uttrycket ”moralisk grundval.” Men det tycks framför allt som om etiska och moraliska frågeställningar inte levandegörs. Det krävs ju inte bara en skriven text om värdegrunden utan även en träning i vad värdegrunden egentligen innebär och vilka konsekvenser den får.</p>
<p class="indent">I medier och kanske också bland allmänheten finns idag en utbredd motvilja mot att ”moralisera”. En sådan motvilja kan säkert vara motiverad med tanke på att moralpredikningar sällan får ett starkt genomslag utan ofta är kontraproduktiva. Det gäller dock att inte förkasta tanken på att det är rimligt att formulera och diskutera moraliska krav eller moraliska normer. Därmed är vi tillbaka till frågan om behovet av en ny etik.</p>
<h3 class="h3"><i>Finns det behov av en ny etik?</i></h3>
<p class="noindent">Om det skall vara meningsfullt att tala om ansvar för framtiden, måste man utgå från en etisk–moralisk grund. Finns en sådan med bäring på människans nuvarande omständigheter eller måste den skapas? Vi tror att den delvis måste skapas. Därmed menas självklart inte att all äldre eller nuvarande etik skall förkastas. Däremot måste etiken ges ett par nya dimensioner samt en utvidgning av en allmän redan existerande moralsyn äga rum. Ett skäl för vår åsikt att något nytt måste skapas är att människans existentiella situation numera är annorlunda än någonsin tidigare. Detta beror både på människans större kunskap – och därmed större förmåga, något som är på gott och ont – och den globala karaktär som människans levnadsvillkor numera har.</p>
<p class="indent"><a id="page_102"></a>En första ny dimension gäller naturen. En förändrad inställning till naturen utgör en långsiktig förutsättning för ett gott mänskligt liv på Jorden. Bör vi bry oss om hur det går med andra arter på Jorden och de ekosystem som de ingår i? Skall vi bidra till att skydda dem både i vårt eget och i deras intresse? Dessa etiska frågor kräver svar.</p>
<p class="indent">Den andra nya dimensionen är om vi tror att det finns absoluta gränser för mänsklig verksamhet, samt om människan nu kan vara på väg att överskrida sådana gränser. Svaret på dessa frågor inrymmer etiska aspekter och får konsekvenser för hur vi tar vårt ansvar för människors villkor i framtiden.</p>
<p class="indent">Till sist handlar det om vårt förhållningssätt till den nuvarande världsbefolkningen. En ny global etik måste innebära att vi inte bara tar hänsyn till det egna landets medborgare utan till medmänniskorna runt om på vår planet. Men är vi beredda att vidga vårt solidariska ansvar till att gälla världsbefolkningen i stort och att ta konsekvenserna av detta?</p>
<p class="indent">Den sista frågan kan sägas knyta an till traditionella moraliska principer från olika delar av världen. Det räcker att påminna om principer som ”tillfoga inte andra vad du inte vill att de skall tillfoga dig” (Konfucius), ”allt vad ni vill att människor skall göra för er, det skall ni också göra för dem” (Jesu bergspredikan) och ”handla efter den princip som du skulle vilja se upphöjd till allmän lag” (Kant). Det nya är att dessa principer behöver bli tillämpade i global skala.</p>
<h3 class="h3"><i>Vad innebär ett ansvarstagande för Jordens miljö, klimat och resurstillgångar?</i></h3>
<p class="noindent">Vad innebär det då att ta ansvar för Jordens miljö, klimat och resurstillgångar? Den frågan är inte lätt att besvara. Det handlar om både ett individuellt och ett kollektivt ansvar. Det är dessutom ett mångbottnat ansvar. Det gäller att hantera konsekvenserna av egna och andras handlingar i det förflutna, liksom att idag och i framtiden möta akuta miljö- och klimatproblem. Samtidigt skall <a id="page_103"></a>man hindra uppkomsten av nya sådana problem med tanke på kommande generationer. Låt oss börja med det individuella ansvaret.</p>
<p class="indent">Redan att som individ ta sitt personliga ansvar för aktuella handlingar, som har konsekvenser för klimat och miljö, är krävande. Man måste först skaffa sig kunskap om vilka konsekvenser som det egna handlandet för med sig. Det kan många gånger vara svårt. För att komplicera saken ytterligare måste man räkna med att dagens (vetenskapliga) kunskap kan ha förbisett konsekvenser som kommer att bli kända först i framtiden. Man måste därför i detta sammanhang alltid utgå från en <i>tankens försiktighetsprincip</i>.</p>
<p class="indent">Möjligheten att axla det individuella ansvaret beror sedan till en del på vilken situation man har som privatperson (anställd, företagare, pensionär, arbetslös). Bor man i ett flerpersonershushåll, kan det lätt uppstå konflikter om hur man skall handla – om man skall renovera köket eller inte, om familjen skall flyga till något avlägset semestermål eller inte, och liknande exempel. På arbetet kan man tvingas delta i tillverkning eller försäljning av produkter som man vet är skadliga för miljön eller klimatet. I dessa sammanhang finns inga enkla lösningar. Den anställde kan visserligen säga upp sig på jobbet och företagaren lägga ned en del av det egna företagets tillverkning, men konsekvenserna kan bli omfattande av ett sådant handlande. Sådana beslut är därför inte lätta att ta. Även om man inte har så stora möjligheter att konkret bära konsekvenserna av det egna ansvaret, bör man dock känna en skyldighet att öka sin medvetenhet om detta ansvar. Det är knappast moraliskt försvarbart att avstå från att reflektera över det egna ansvaret enbart av det skälet att man anser sig ha ett begränsat handlingsutrymme.</p>
<p class="indent">Man konstaterar ofta att den enskilde låter bli att ändra sitt miljöskadliga beteende eller livsstil med hänvisning till att det är en meningslös handling, eftersom – som man tror – andra inte bryr sig. Varför skall jag stå i regnet och vänta på bussen, medan andra tar bilen? Sociologerna kallar detta för ett ”socialt dilemma”. Men här kan man invända att om man själv inte tar sitt ansvar är det en signal till andra att inte heller de behöver ta sitt ansvar. På det viset <a id="page_104"></a>kommer inget kollektivt ansvarstagande till stånd. Vi menar därför att den enskilde måste ta sina egna moraliska beslut utan att snegla på andra eller fundera över den obetydliga effekten av det egna beslutet. Ett visst handlingssätt kan sägas vara moraliskt försvarbart om det skulle innebära förbättringar om många tillämpade det, oberoende av om de faktiskt gör detta eller inte.<sup><a href="#pg103fn1" id="pg103fn-1">1</a></sup></p>
<p class="indent">När man sedan tänker på sin egen del i det kollektiva ansvaret vill vi påstå att det allra viktigaste är att vi alla ser oss själva som myndiga medborgare, som har ett delansvar för det egna landets politik. Det finns då anledning att ställa sig frågan hur man som enskild medborgare kan ha ett medansvar för vad samhället gör. Det enkla svaret är att pröva hur man agerar som medborgare i val och i opinionsbildning. Det är inte säkert att man kan komma till klarhet om sitt ansvar genom att gå på politiska möten eller läsa partiernas ideologiska texter. Kanske måste vi medborgare i stället finna nya former för politisk dialog och debatt inom ramen för det som brukar kallas <i>det civila samhället</i>. Dess betydelse behandlade vi i föregående kapitel.</p>
<p class="indent">Så kommer den traditionella frågan om hur man väger egenintresset mot det gemensamma intresset. Den gängse ekonomiska teorin hävdar att människor drivs av sin vilja att enbart se till det egna intresset (tanken bakom begreppet <i>the economic man</i>). Alltsedan Adam Smith har man samtidigt menat att om individen ser till sitt eget intresse så främjas även samhället (den osynliga handen). Det finns en allvarlig hake i det resonemanget. Haken gäller det som brukar kallas ”allmänningens dilemma” som exempelvis illustreras av fiskares tendens att fiska mer än vad fiskbestånden i havet tål. Den enskilde fiskaren kan ju tänka: ”Om inte jag drar upp några ton fisk utöver de tillåtna kvoterna gör säkert någon annan det”. Men en sådan hållning är ytterst en konsekvens av att man inte ens ser att det finns ett moraliskt problem i förhållandet <a id="page_105"></a>till nuvarande kolleger eller kommande generationer. Att identifiera detta problem kan vara ett sätt att vidga synfältet och därmed synliggöra alternativa handlingssätt.</p>
<p class="indent">Idag, när Jordens klimat och miljö framstår som hotade och gränserna för människans utnyttjande av naturresurserna skymtar, är allmänningens dilemma en allvarlig sak. Nu har nyligen en amerikansk statsvetare, Elinor Ostrom, fått ekonomipriset till Alfred Nobels minne för sina studier i detta ämne. Hon ger goda exempel på hur lokal tillit och klok organisering gör det möjligt att reglera hur gemensamma resurser brukas utan att förbrukas och skriver om detta i boken <i>Governing the Commons: The Evolution of Institutions for Collective Action</i> (1990). Det finns alltså goda skäl att tro att samarbete för allas bästa är både möjligt och överlägset det rena egenintresset som styrprincip vid användningen av begränsade resurser. Statsvetaren Bo Rothstein har i en kommentar till Ostroms studier pekat på att det är själva den demokratiska och öppna beslutssituationen som visade sig ha en avgörande roll för att förändra individernas syn på vad som låg i deras egenintresse.<sup><a href="#pg104fn1" id="pg104fn-1">2</a></sup></p>
<p class="indent">Sammanfattningsvis menar vi som skrivit denna bok att det är ytterst medborgarnas moraliska förhållningssätt till sina medmänniskor som kommer att avgöra framtiden. I den förändring, som krävs, kommer i första hand den globala medelklassen och dess levnadssätt att stå i fokus.</p>
<h3 class="h3"><i>Den globala medelklassens moraliska ansvar</i></h3>
<p class="noindent">I ett land som Sverige ingår större delen av befolkningen i vad man kan betrakta som medelklass, åtminstone i konsumtionsavseende. Det innebär att medlemmar av medelklassen har en viss ekonomisk handlingsfrihet. Vid sidan av denna medelklass finns en mycket liten minoritet av extremt rika människor samt en betydligt större minoritet som lever under – relativt sett – knappa förhållanden. I <a id="page_106"></a>andra höginkomstländer kan det se annorlunda ut. För att ta USA som ett exempel – där lever en betydande minoritet under svåra omständigheter och den extremt rika gruppen är betydligt större än i Sverige, även proportionellt sett. I länder med snabbväxande ekonomier som Indien och Kina börjar nu betydande grupper (räknade i hundratals miljoner människor) tillhöra den globala medelklassen.</p>
<p class="indent">Vi är medvetna om att vi inte kan presentera en invändningsfri definition av begreppet ”den globala medelklassen” men vi menar ändå att det kan användas med en intuitiv förståelse. En mer precis definition av begreppet kräver en genomgång av vad medelklass är i olika samhällen över hela världen.</p>
<p class="indent">Till medelklassens dygder hör en vana att tänka långsiktigt (det gäller förvisso också bönder i alla tider), men också att leva skötsamt i olika avseenden och att verka för att förbättra den egna standarden. Det kan ske genom eget företagande inom näringslivet, eller genom utbildning som leder till anställningar med goda löner både i den privata och i den offentliga sektorn. Den önskvärda livsprocessen ses av dem som tillhör medelklassen ofta som en successiv förbättring av de materiella villkoren. När livets slut närmar sig, tänker man på att överföra sina tillgångar till de egna barnen eller barnbarnen.</p>
<p class="indent">Denna inställning har betytt mycket under framväxten och utvecklingen av demokratiska samhällen med marknadsekonomi och med en fortskridande teknikutveckling. Viljan till ökad konsumtion av varor och tjänster – ibland på basis av betydande låneskulder – har samtidigt betytt mycket för samhällsekonomins utveckling. Den har i själva verket varit en väsentlig del av motorn bakom den ekonomiska tillväxten.</p>
<p class="indent">Baksidan av denna utveckling är att medelklassens växande standard i ett helhetsperspektiv kan ses som en ineffektiv användning av begränsade resurser. Medan en viss konsumtionsökning för en människa som lever i absolut fattigdom innebär en kraftig levnadsförbättring, så kommer motsvarande konsumtionsökning inte att betyda alls lika mycket för den redan välbärgade. En ökande <a id="page_107"></a>konsumtion över en viss nivå uppvisar vad ekonomerna kallar en sjunkande marginalnytta. I individens värld innebär det att ytterligare ekonomiska tillgångar inte nödvändigtvis medför en ökad tillfredsställelse (lycka) i livet.</p>
<p class="indent">I ett samhällsperspektiv framstår länder med förhållandevis jämlika villkor som mindre utsatta för kriminalitet och socialt missnöje. Forskare har i en aktuell bok (<i>Jämlikhetsanden</i> av Richard Wilkinson och Kate Pickett) visat att ojämlikhetens skadeverkningar är långt större än vad man hade kunnat föreställa sig. Ojämlikheten är en avgörande faktor bakom en rad centrala sociala och hälsorelaterade problem i rikare samhällen. Överraskande är att ojämlikheten visar sig drabba inte bara de fattiga utan alla, var de än befinner sig på den sociala stegen. Även de rika får betala ett högt pris i form av sämre hälsa och kortare liv.</p>
<p class="indent">En allvarlig konsekvens av den rikare medelklassens ständigt ökande konsumtion är också att denna livsstil framstår för andra som eftersträvansvärd. Medelklassen sätter i mångas ögon normen för det som är värt att sträva efter. Det gäller inte bara inom det egna landet eller kulturkretsen. Genom filmer och tv-program verkar bilderna av denna livsstil inspirerande på människor i fattiga länder. Ett växande antal människor kan i dessa länder idag ta efter de europeiska eller amerikanska förebilderna.</p>
<p class="indent">Medelklassens envetna strävan att förbättra sin materiella standard har dessutom den nackdelen att det som vid en tidpunkt framstod som god eller acceptabel standard plötsligt framstår som otillräcklig eller otidsenlig. Det innebär att den relativa fattigdomen aldrig kan avskaffas, medan det faktiskt är möjligt att avskaffa den absoluta fattigdomen. Också i en värld utan miljö- och klimatproblem eller utan knapphet på viktiga naturresurser skulle den relativa fattigdomen bestå. Upplevelsen av den relativa fattigdomen – alltså den som består i att man uppfattar sig sakna det som de rikare kan kosta på sig – är en (kanske huvudsaklig) drivkraft bakom kravet på ständig ekonomisk tillväxt.</p>
<p class="indent">Allt detta innebär att den globala medelklassen konfronteras <a id="page_108"></a>med ett djupgående moraliskt dilemma, om dess medlemmar accepterar tanken att det existerar absoluta gränser för människors resursutnyttjande på Jorden. I så fall måste den globala medelklassen räkna med att avstå resursutrymme till de stora människogrupper som idag och imorgon lever under knappa eller mycket knappa förhållanden. Om dessa grupper exempelvis förmenas rätten att nyttja den nyaste och miljö- och resursmässigt bästa tekniken eller att, till för dem rimliga priser, köpa viktiga resurser kommer de att stanna kvar i fattigdomsfällan. Det talas i dessa dagar ofta om mänskliga rättigheter. Att göra det är både nödvändigt och grundläggande för framtiden. Vi borde dock lika ofta tala om mänskliga skyldigheter, när det gäller våra relationer till medmänniskorna.</p>
<p class="indent">Att ta sitt ansvar, individuellt och kollektivt, för klimathot, miljöproblem och resursbegränsningar innebär bland annat att betänka sina mänskliga skyldigheter. Det finns i det sammanhanget anledning att citera en av Sveriges verkligt stora skalder, Erik Johan Stagnelius. Han skriver på ett ställe:</p>
<p class="blockquote"><i>Tvenne lagar styra detta liv:</i></p>
<p class="blockquote1"><i>Förmågan att begära är den första.</i></p>
<p class="blockquote1"><i>Tvånget att försaka är den andra.</i></p>
<p class="noindent">Stagnelius levde i en tid omedelbart innan Sverige drogs in i den våg av industrialisering som svepte över Europa under 1800-talets andra hälft. På hans tid framstod därför gränserna för mänsklig verksamhet på Jorden mycket tydligare än de gör för de flesta människor idag.</p>
<p class="indent">Med hans ord ringande i öronen kan man fundera över vad man rimligen kan begära utan att inskränka andras möjligheter till ett gott liv. Man kan också fundera över vad det innebär att söka förverkliga ett gott liv för egen del inom ett snävare utnyttjande av ett begränsat miljö- och resursutrymme. Detta behöver kanske inte innebära någon svårare försakelse utan snarare ett sätt att förverkliga det goda livet, men på ett annorlunda sätt.</p>
<h3 class="h3"><a id="page_109"></a><i>Hur ser vi på ansvaret för uppkomsten av dagens klimat- och miljösituation?</i></h3>
<p class="noindent">Till sist skall vi beröra frågan vem eller vilka som egentligen bär ansvaret för den förstörelse av naturmiljön, för uppkomsten av det klimathot och för den snabba förbrukningen av begränsade tillgångar på vissa naturresurser, som beskrevs i det tredje kapitlet? Det är rimligt att ställa frågan men det är närmast omöjligt att ge ett uttömmande svar.</p>
<p class="indent">Under 1800-talet började människor på allvar påverka miljön genom utsläpp från en växande industriell verksamhet i framför allt Europa och i Nordamerika, men också i begränsade områden runt om i övriga världen. Den tidens människor anade i regel inte vad detta skulle få för konsekvenser, även om det fanns enstaka varnande röster. Under 1900-talet har sedan industrialiseringen spritts till fler områden och är idag global till sin omfattning. Sovjetunionen med sin planekonomi skiljde sig inte till det bättre från länder med kapitalism och marknadsekonomi, när det gällde miljöförstöring, snarare tvärtom. Sedan sekelskiftet 2000 pågår en snabb industrialiseringsprocess i länder som Kina, Indien och Brasilien.</p>
<p class="indent">Om man idag skulle fördela ansvaret för den globala miljösituationen måste man väga in olika faktorer som att skilja mellan aktuell och historisk miljöpåverkan, samt att beräkna omfattningen både per land och per person i varje land. Detsamma gäller det kortsynta bruket av naturresurser av olika slag. Man skulle här behöva skilja mellan ansvarsbördan hos välbärgade och hos mindre bemedlade människor i rikare länder, samt mellan människor i resursstarka länder och människor i resursfattiga länder. Det är nog ytterst få människor som kan avsvärja sig varje delaktighet i hur människan som art hittills hanterat miljön och klimatet.</p>
<p class="indent">Om man föreställde sig, att det fanns lagar som täckte alla hittillsvarande former av negativ miljöpåverkan, skulle domstolar med uppgift att utdöma skadestånd få utomordentligt komplicerade <a id="page_110"></a>mål på sitt bord. De utsedda åklagarna skulle med traditionella processordningar behöva ägna decennier åt förundersökningar av vilka som burit ansvar för vad och av grunderna för beräkning av skadestånd. Frågan om detaljerna i hur uppkomsten av dagens miljösituation gick till är det därför klokast att överlämna till framtidens historiker. Samtidigt är det viktigt att i det sammanhanget skilja mellan ansvar och skuld.</p>
<p class="indent">Man kan och bör idag kunna tala i allmänna termer om ett kollektivt ansvar för den belastning av klimat och miljö som dagens rika länder bidragit till i det förflutna, liksom hur de bidragit till att kortsiktigt förbruka begränsade naturresurser. Människor i sådana länder har således inte bara ett ansvar för vad de själva gör – och inte gör – just nu. De måste också ta på sig ansvaret – men inte den moraliska skulden – för vad tidigare generationer i sin okunskap ställt till med på miljöns och klimatets område. Vi har redan sett att frågor av detta slag kommer upp under internationella förhandlingar om klimatproblemet.</p>
<h3 class="h3"><i>Dags att knyta ihop vårt resonemang</i></h3>
<p class="noindent">Vi har i denna bok hävdat att klimatfrågan endast är en del av ett betydligt större problemkomplex. Vi har också gjort gällande att detta större problemkomplex inte kan lösas enbart med ny och bättre teknik, men att en kombination av ny teknik och ny livsstil skulle kunna betyda mycket. För att en sådan lösning skulle bli möjlig har vi menat att det krävs ett politiskt stöd, som i sig kräver en förnyelse av politiken både när det gäller institutionella former och när det gäller politikens innehåll. Detta förutsätter i sin tur att medborgarna inom ramen för civilsamhället omprövar sin syn på både problem, lösningar och politikens roll i förändringsprocessen. Avgörande för en sådan omprövning är till sist viljan att ta på sig ett utvidgat ansvar både som individ och som medborgare med delansvar för samhällets utveckling. Detta ansvar bör vila på en delvis ny etik.</p>
<p class="noindent"><a id="page_111"></a>Här skulle boken kunna sluta men vi har under skrivarbetet blivit övertygade om att det krävs något ytterligare. Om det handlar bokens nästa kapitel.</p>
<p class="noindent">&#160;</p>
<p class="hr"/>
<p class="footnote"><sup><a href="#pg103fn-1" id="pg103fn1">1</a></sup> Uppsalafilosofen Folke Tersman argumenterar kring dessa teoretiskt svåra problem i sin bok <i>Tillsammans. En filosofisk debattbok om hur vi kan rädda vårt klimat</i> (2008), sidorna 111-140. Han försvarar det slags ställningstagande som vi anslutit oss till.</p>
<p class="footnote"><sup><a href="#pg104fn-1" id="pg104fn1">2</a></sup> <a href="http://ekonomistas.se/2009/10/19/bo-rothstein-reflektioner-angaende-ekonomipriset-till-elinor-ostrom">ekonomistas.se/2009/10/19/bo-rothstein-reflektioner-angaende-ekonomipriset-till-elinor-ostrom</a></p>
<p class="wm_text">Tack för att du köpt den här boken! Order: 15585288 - 2016-06-01 Butik: 2399. All kopiering, utöver för ditt privata bruk, och otillbörlig vidarespridning är förbjuden.</p></body>
</html>