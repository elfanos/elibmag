<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 4: Ny teknik i kombination med livsstilsförändringar</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_52"></a><a id="ch4"></a><span class="small">KAPITEL</span> 4</h2>
<h2 class="h2a"><i>Ny teknik i<br/>kombination med<br/>livsstilsförändringar</i></h2>
<p class="noindent">Syftet med detta kapitel är att undersöka på vad sätt en kombination av tekniska lösningar och livsstilsförändringar kan bidra till att minska negativ påverkan på miljön, klimatet och den globala tillgången på naturresurser. Teknik och livsstil är på sätt och vis alltid förknippade med varandra. Ny teknik kan ge upphov till ny livsstil. Bilen har exempelvis möjliggjort en rörlig livsstil i länder med massbilism. Tillkomsten av tv har skapat nya förutsättningar för att använda fritiden. Men kan ny livsstil inspirera till ny teknik?</p>
<p class="indent">Som vi visat (i <a href="03_chapter03.xhtml#ch2">kapitel 2</a>) lägger åtskilliga opinionsbildare störst vikt vid ny och bättre teknik som en lösning på klimatproblemet. Men hur långt räcker teknik och teknikutveckling som framtidslösning, om man tar hänsyn till summan av de globala klimat-, miljö- och resursproblem som vi beskrev i förra kapitlet? Vi som skrivit denna bok tror inte att tekniska lösningar räcker. Vi menar däremot att en kombination av ny teknik och ny livsstil skulle kunna betyda en hel del.</p>
<p class="indent">Först för vi en allmän diskussion om förutsättningarna för tekniska lösningar på samhällsproblem och gör ett försök att definiera begreppet livsstil. Mot denna bakgrund presenteras sedan fyra exempel på viktiga livsområden – vatten, livsmedel, energi och transporter – där det finns möjligheter till förändringar som bygger på samverkan mellan ny teknik och ny livsstil.</p>
<h3 class="h3"><a id="page_53"></a><i>Förutsättningar för tekniska lösningar</i></h3>
<p class="noindent">Låt oss omedelbart förklara att vi tror att ny teknik kan komma att erbjuda intressanta lösningar, som kan bidra till att väsentligt minska de problem som är förknippade med miljö-, klimat- och resursproblemen. Det är just därför vi ser ny teknik som en av fyra vägar att möta framtiden. Många av dagens förhoppningar på ny och bättre teknik kommer sannolikt att infrias, samtidigt som helt oväntade teknikgenombrott kan skapa nya förutsättningar för människan och hennes liv i framtiden.</p>
<p class="indent">Samtidigt ser vi oss tvungna att varna för en övertro på teknik som lösningen på det problemkomplex som vi beskrev i föregående kapitel. En sådan övertro finns inte sällan bland tekniker och teknikforskare.<sup><a href="#pg52fn1" id="pg52fn-1">1</a></sup> Den psykologiska bakgrunden till detta är sannolikt de många tekniska triumfer som firats under de senaste generationerna. Därtill kommer att tekniker av alla slag inte har något emot att se sig själva som samhällets viktigaste problemlösare. Det är en både mänsklig och sympatisk inställning men likafullt riskabel, när det handlar om komplexa samhällsproblem.</p>
<p class="indent">Här måste vi även ifrågasätta många ekonomers övertro på att ny teknik ständigt skall bidra till att lösa de problem, som uppkommer när det blir en brist av något slag. Ekonomerna kallar det för ”substitution”, när nyare teknik kan häva den uppkomna bristen. De kan anföra en stor mängd exempel från historien på att så verkligen har skett. När det blev ont om ved övergick man till kol som bränsle, när kolets nackdelar i vissa sammanhang – exempelvis vid husuppvärmning – blev tydliga övergick man till olja och så vidare. Vår viktigaste invändning mot denna uppfattning är att det inte existerar någon lag som säger att det som gällt i det förflutna också kommer att gälla i framtiden. Det går inte att förutsätta att tidigare vunna erfarenheter skall gälla även i en framtid som vi egentligen inte vet något om.</p>
<p class="indent"><a id="page_54"></a>Den som argumenterar för en viss teknisk lösning på ett identifierat problem kan även vara påverkad av värderingar, som kan ifrågasättas. Ser man exempelvis den nya tekniken som ett sätt för det egna landet att öka sin konkurrenskraft i en globaliserad värld? Eller ser man den som ett bidrag till att lösa vardagliga problem för miljarder människor – av dem många fattiga – runt om i världen? Det är uppenbart att dolda värderingar ofta ligger inbäddade i synen på en viss teknik.</p>
<p class="indent">Nu är det inte bara tekniker och ekonomer som betraktar teknik som den främsta lösningen på dagens olika klimat-, miljö- och resursproblem. Även politiker och andra opinionsbildare delar denna förlitan på tekniska lösningar. Här ett exempel: Dagens Nyheters tidigare chefredaktör, Hans Bergström, diskuterar som fristående kolumnist<sup><a href="#pg53fn1" id="pg53fn-1">2</a></sup> teknikens möjligheter att ”mildra dilemmat mellan standard och miljö” i en värld med en växande befolkning. Bergström kommer in på två av de teknikområden som är mycket uppmärksammade i dag: energiteknik och fordonsteknik. Han skriver: ”Nya generationer av kärnkraft, och längre fram fusionskraft, kan ge koncentrerad utsläppsfri energi. Ny batteriteknologi och vätgasdrift kan ge miljövänliga fordon”.</p>
<p class="indent">Mot denna syn måste man anföra några allvarliga invändningar. Skall man ersätta dagens användning av fossil olja med kärnkraft inom rimlig tid, krävs en enorm utbyggnad av antalet reaktorer. David Goodstein, professor i fysik vid California Institute of Technology, har visat i sin bok <i>Out of Gas. The End of the Age of Oil</i> (2004) att det i så fall skulle krävas byggandet av tio tusen nya kärnreaktorer i världen under de närmaste trettio åren.<sup><a href="#pg53fn2" id="pg53fn-2">3</a></sup> Det skulle innebära att en ny reaktor måste startas nästan varje dag under dessa trettio år. När det gäller tron att fusionsenergin en dag i framtiden skall ge mänskligheten obegränsad tillgång på energi, kan man konstatera att tidpunkten för detta genombrott ständigt flyttas framåt i tiden, sannolikt beroende på fundamentala tekniska svårigheter.</p>
<p class="indent"><a id="page_55"></a>Tanken att ny batteriteknik och vätgasdrift kan ge miljövänligare fordon är naturligtvis riktig men frågan är om det räcker, för den händelse att antalet bilar i världen fortsätter att växa som idag. Under en konferens i Mexico 1996 framgick att om 1990-talets trender står sig skulle biltätheten i världen närma sig dagens amerikanska nivå år 2085. Vid den tiden skulle i så fall rulla sex miljarder motorfordon i världen.<sup><a href="#pg54fn1" id="pg54fn-1">4</a></sup> En sådan bilpark skulle kräva enorma mängder energi, även om varje fordon vore extremt energisnålt. Likaså skulle det krävas en enorm utbyggnad av motorfordonens infrastruktur i hela världen: vägar, gator, broar, tunnlar, parkeringshus, verkstäder och liknande.</p>
<p class="indent">Ett problem av helt annan art är den tröghet varmed ny och effektivare teknik kan ersätta äldre teknik. Att detta inte sker i den omfattning som vore rationellt och rimligt, kan bero på motstånd från dem som har sin försörjning genom äldre teknik (det gäller både kapitalets och arbetets företrädare) eller motstånd från konservativa konsumenter. I ett globalt perspektiv är möjligheterna för fattiga länder att använda ny teknik en viktig fråga. Överföring och införande av ny teknik kan ibland behöva stödjas med biståndsmedel. Här aktualiseras frågor om dels politisk vilja och ekonomiska resurser hos givarländerna, dels mottagarländernas institutionella förutsättningar att införa nya och uthålliga tekniklösningar.</p>
<p class="indent">Man får heller inte glömma att teknik inte bara kan lösa problem utan också kan skapa dem. Tag som exempel den glädje många kände på 1950-talet, när de installerade oljeeldning i sina hus. Oljeeldning framstod då som ett stort framsteg i jämförelse med tidigare eldning med ved eller koks. Det är först långt senare som allmänheten blivit medveten om nackdelarna med oljeeldningen.</p>
<p class="indent">Vår slutsats av detta är att ny teknik inte bör ses som en patentmedicin mot dagens klimat-, miljö- och resursproblem. Däremot ser vi, som sagt, ny teknik som en av fyra viktiga vägar in framtiden. <a id="page_56"></a>Man bör hela tiden fråga: ”Hur långt kan tekniken ta oss?” När man försöker svara på det, måste man också beakta hur vi människor lever, det vill säga vilken livsstil vi har.</p>
<h3 class="h3"><i>Hur definierar man ”livsstil” och ”livsstilsförändring”?</i></h3>
<p class="noindent">Begreppet <i>livsstil</i> infördes inom vetenskapen under tidigt 1900-tal av Alfred Adler för att beteckna beteendemönster bestämda av personliga egenskaper, motiv och värderingar. Begreppet har sedan använts med delvis annan innebörd inom en rad olika områden. Inom exempelvis hälsovård kan man med livsstil avse en individs mat- och dryckesvanor, motionsbeteende och sömnvanor. Ordet livsstil har också fångats upp av kommersiella intressen, där vissa produkter på marknaden förknippas med ett visst, prestigegivande, sätt att leva. I medierna kan begreppet livsstil också användas för att karakterisera vissa sociala grupperingar som hippies och andra.</p>
<p class="indent">Inom dagens vetenskap är begreppets användbarhet omstritt. Det används dock idag relativt ofta inom resurs- och miljöforskningen, där ”människors <i>livsstil</i> är en viktig faktor att ta med i beräkningarna” (enligt Nationalencyklopedin). Det är begreppets användning i detta sammanhang som vi kommer att knyta an till. Men vi kommer också att beröra den betydelse begreppet har i medicinska sammanhang, eftersom vi tror att det finns livsstilar som bättre än dagens är ägnade att skänka människor ett gott liv.</p>
<p class="indent">Man skulle kunna fundera på att i stället använda begreppet levnadsmönster, som dock inte på samma sätt är uttryck för en individs vilja att inför andra framstå som stilbildande. I ett globalt sammanhang är den nuvarande västerländska – för att inte säga den amerikanska – livsstilen själva sinnebilden av ett gott liv för miljoner människor, vilket kan få svåröverblickbara konsekvenser för världens framtida resursförbrukning. Samtidigt kan det finnas anledning att ibland även använda begreppet levnadsmönster, när det handlar om olika samhällsgruppers sätt att leva.</p>
<p class="indent"><a id="page_57"></a>Att medvetet ändra sin livsstil är något helt annat och mera djupgående än att bli ”klimatsmart” eller ”miljösmart”, något som ofta diskuteras i dagens medier. För den enskilde är det betydligt lättare att behålla sitt konsumtionsmönster och skaffa miljömässigt bättre tekniska produkter än att ändra livsstil. Vi som skrivit denna bok är självfallet medvetna om svårigheten att ändra livsstilen, som ofta är betingad av rådande förhållanden inom arbetsliv, konsumtion och fritid. Det är just därför som medborgarna gemensamt måste, enligt vår mening, diskutera och genomföra livsstilsförändringar inom ramen för det civila samhället (se vidare på sidan 102). En viss livsstil kan ses som uttryck för gemensamma värderingar och inte endast för det som för tillfället kan bedömas som lämpligt eller som enkelt kan anpassas till yttre omständigheter.</p>
<h3 class="h3"><i>Valet av tidsperspektiv</i></h3>
<p class="noindent">För att redan idag kunna diskutera stora och genomgripande samhällsförändringar måste man ha ett relativt långt tidsperspektiv. Att bara sträcka ut perspektivet tio-femton år, det vill säga till år 2020 eller 2025, är för kort. I den pågående debatten väljer därför många att sikta på år 2050. Dagens förskolebarn är då drygt fyrtio år, dagens fyrtioåringar är omkring åttio år gamla.</p>
<p class="indent">Ett exempel på hur man kan tänka kring år 2050 har getts av den ledande amerikanske ekonomen Jeffrey Sachs. Han har fullt klart för sig de miljömässiga begränsningar som Jordens befolkning måste ta hänsyn till (något som vi behandlade i det tredje kapitlet). I <i>Common Wealth. Economics for a Crowded Planet</i> (2008) diskuterar Sachs framtidens försörjningsproblem i ett globalt perspektiv. Han menar att det är tre faktorer som kommer att avgöra påfrestningen på den globala miljön inklusive klimatet: a) den globala befolkningens storlek, b) det genomsnittliga resursutnyttjandet per individ, samt c) teknologins utformning.</p>
<p class="indent">Sachs beräknar att världsbefolkningen med nuvarande tendenser kommer att uppgå till cirka nio miljarder år 2050. Samtidigt antar <a id="page_58"></a>han att den globala genomsnittsinkomsten kan komma att fyrdubblas fram till mitten av seklet. Fastän han har en optimistisk syn på möjligheten att ta fram miljövänlig teknologi – dit räknar han både solenergi och kärnkraft – menar han att en sådan utveckling under alla omständigheter kommer att utsätta miljön för alltför stora påfrestningar. Det är därför enligt Sachs nödvändigt att söka begränsa världsbefolkningen till åtta miljarder, eftersom man varken kan eller bör motarbeta standardhöjningen hos världens fattiga. Han tycks däremot inte förutsätta några livsstilsförändringar.</p>
<p class="indent">Frågan om världsbefolkningens möjliga eller sannolika framtida storlek är mycket komplex. Vi avstår från att gå på djupet i frågan, utan nöjer oss med att konstatera att man inte kan utesluta möjligheten av att det kommer att leva nio miljarder människor på Jorden år 2050, även om många länders befolkningar redan har sänkt eller är på väg att sänka sina födelsetal.</p>
<p class="indent">Hur den globala ekonomin kan utvecklas framöver och om den kan innebära en ekonomisk tillväxt – och hur denna tillväxt i så fall är fördelad över Jorden – har vi ingen kompetens att bedöma. Däremot utgår vi, som en grundläggande moralisk värdering, från att vi alla måste agera så att det finns förutsättningar för morgondagens människor att leva ett människovärdigt liv i materiellt avseende. För detta har dagens människor ett stort ansvar.</p>
<h3 class="h3"><i>Kan bättre teknik tillsammans med livsstilsförändringar bidra till att lösa framtida problem?</i></h3>
<p class="noindent">För att pröva i vilken utsträckning som bättre teknik i kombination med vissa livsstilsförändringar kan bidra till att lösa dagens och morgondagens miljö-, klimat- och resursproblem kommer vi att ta upp ett begränsat antal områden som dock alla är avgörande för människans försörjning: a) vatten, b) livsmedel, c) energi och d) persontransporter.</p>
<h3 class="h3"><a id="page_59"></a><i><span class="small">EXEMPEL</span> A: <span class="small">VATTEN</span></i></h3>
<p class="noindent">Alla vet att människan inte kan klara sig länge utan vatten. Men vatten används inte bara som det viktigaste livsmedlet och som ett medel att upprätthålla en acceptabel hygienisk standard. Det ingår också i de flesta produktionsprocesser. Det mesta vatten som människan har kontroll över används i jordbruket (omkring sjuttio procent). Om nederbörden är otillräcklig måste man konstbevattna åkrar och plantager. Nära en fjärdedel (tjugotvå procent) av det vatten som människan använder går åt inom industrisektorn, som tillverkningsindustri och energianläggningar. Återstoden (åtta procent) används inom hushåll och detaljhandel.</p>
<p class="indent">Idag lider omkring en tredjedel av Jordens befolkning brist på rent vatten vilket kan leda till olika infektionssjukdomar. Som framgick av det tredje kapitlet, ser situationen ut att förvärras när det gäller vattentillgången i delar av världen. En av den svenska regeringens Commission on Climate Change and Development publicerad studie från 2009 (<i>Closing the Gaps</i>) beräknar att redan år 2025 kommer tre miljarder människor att bo i länder som har problem med vattenförsörjningen.<sup><a href="#pg58fn1" id="pg58fn-1">5</a></sup></p>
<p class="indent">Teknik och teknisk utveckling kan sannolikt endast bli av marginell betydelse för att lösa dessa problem – i varje fall om inte nya och billiga metoder att avsalta havsvatten kommer att utvecklas. Att lösa vattenbristen handlar i dagsläget mer om politisk styrning, lokal organisering och investeringskapital. Nu kommer klimatförändringen att medföra att vattenproblemen av allt att döma växer. Lokala konflikter om vatten kan därför komma att bli både många och svårlösta. Samtidigt skall man inte bortse från möjligheterna att ökad förståelse för grundläggande gemensamma problem rörande naturresurser kan leda till ökat samarbete, inte minst ökat lokalt samarbete.</p>
<p class="indent"><a id="page_60"></a>Om teknikutvecklingen inte ser ut att väsentligt bidra till lösningen av vattenproblemen i världen, kan då människor i vattenrika länder förbättra möjligheterna bara genom att hushålla med sin egen vattenanvändning, till exempel genom att inte duscha så länge eller genom att installera snålspolande toaletter? Nej, inget av detta kan innebära någon direkt hjälp till den afrikanske jordbrukaren eller den indiske byinnevånaren. Sättet att förhålla sig till en, för en del människor, knapp resurs kan dock vara mönsterbildande på längre sikt. Om de, som inte lider brist på vatten, genom sitt beteende visar en förväntan på att det alltid skall finnas tillgång till stora mängder rent vatten, så kan detta – inom den växande globala medelklassen – leda till sociala mönster och tekniska val som förutsätter en riklig vattentillgång. I samhällen med relativ brist på vatten kan samma sociala mönster tillämpas av dem som har råd till det och därmed kan ett irrationellt slöseri uppkomma.</p>
<p class="indent">Därtill kan vårt sätt att använda vatten påverka tillgången på andra knappa resurser. Skälet är att all vattenförbrukning – utom vatten hämtad med muskelkraft ur en brunn – förutsätter viss teknisk energianvändning. Pumpar drivs med elkraft och varmvatten värms upp på olika sätt, som alla kräver betydande insatser av energi. I ett land som Sverige finns det åtskilliga som tvättar sina textilier orimligt ofta med tanke på både vatten- och energiåtgång. Att duscha länge i varmvatten innebär också att man i förlängningen bidrar till att negativt påverka klimatet. Att tvätta sina textilier mer energisnålt och att avkorta tiden för varmdusch blir naturligtvis mycket marginella bidrag till att minska påfrestningen på miljön. Men om alla gör det blir effekten trots allt påtaglig.</p>
<p class="indent">Vårt första exempel gav således ett rätt negativt resultat. När det gäller världens försörjning med rent vatten, ser inte den tekniska utvecklingen i kombination med möjliga livsstilsförändringar ut att leda till bättre vattentillgång för dem som idag saknar sådan. Vad som främst krävs är politisk handling och ekonomiska resurser för att öka försörjningen med rent vatten i fattiga områden.</p>
<h3 class="h3"><a id="page_61"></a><i><span class="small">EXEMPEL</span> B: <span class="small">LIVSMEDEL</span></i></h3>
<p class="noindent">Att försörja sig själv och sin familj med mat har i alla tider varit en grundläggande uppgift för vuxna individer. I dagens västerländska industrisamhällen ägnas inte livsmedelsproduktionen särskilt stor uppmärksamhet. Det som diskuteras är vad och hur individer bör äta för att hålla sig friska och attraktiva. Frågan om tillgången på det dagliga brödet tycks avklarad och uppfattas inte som något större problem i den rikare delen av världen.</p>
<p class="indent">Maten bör inte betraktas enbart som en form av teknisk försörjning. Mat är visserligen byggmaterial och energiresurs för våra kroppar, men är också förknippad med sociala och etiska aspekter. Inte endast matvarorna i sig, utan även hur de har producerats, kan användas som ett kriterium när människor bedömer om de går att äta. I vår typ av samhälle är det för närvarande möjligt att klara av livsmedelsförsörjningen med hjälp av ganska få människor i produktionen, men med desto större insatser av energi och andra resurser. Detta är historiskt sett en unik situation.</p>
<p class="indent">Dessutom har vi i industrialiserade samhällen inte längre – som exempelvis redan under antiken – betydande livsmedelsförråd inför möjliga bristsituationer. Då var problemet i stället ofta att man inte kunde transportera livsmedel till de områden, där hunger fanns. Idag är det distributionskedjorna från livsmedelsråvaran via förädlingsindustrin till grossister och detaljhandel som fungerar som rullande livsmedelslager. Om livsmedelstransporterna av någon anledning skulle stängas av, räcker inte maten i butikerna för mer än några enstaka dagars behov. Detta visar på en aspekt av det moderna samhällets stora sårbarhet.</p>
<p class="indent">För att producera mat behövs vatten och ekologiska resurser – mark att odla på – men också tillräckligt med växtnäring och möjligheter att skydda nyttoväxterna från ogräs, växtsjukdomar och ohyra. Allt detta kräver energi, helst billig sådan. Under tiden efter andra världskriget har detta inte varit något problem, på grund av den rika tillgången på billig olja. Dessutom har man kunnat <a id="page_62"></a>använda rika fyndigheter exempelvis av det viktiga näringsämnet fosfor. Dessa koncentrerade fyndigheter är en begränsad resurs precis som oljan är. På samma sätt som vi nu bör tänka på en tid bortom den rika tillgången på lätt åtkomlig olja, bör vi tänka på en tid då jordbruket inte längre har tillgång till fosfor i koncentrerad form.</p>
<p class="indent">Hittills har det funnits tekniska möjligheter och ekonomiska skäl att industrialisera jordbruket, det vill säga att minska insatserna av mänsklig arbetskraft och i stället använda kemiska och mekaniska metoder i jordbruket. Den billiga energin och gruvornas innehåll av mineraler har också medgivit framställningen av stora mängder växtnäring – konstgödsel – och kemiska medel för att skydda grödorna mot olika slags skador. Skördarna har kunnat ökas, räknat per ytenhet, och därmed har tillgången till jordbruksmark inte betraktats som något som begränsar produktionens omfattning.</p>
<p class="indent">Till slut har vi fått en situation där maten till synes kan hanteras som vilken annan industrivara som helst, både i produktions- och konsumtionsperspektiv. Konsumtionsmönstren har förändrats och alltmer kött konsumeras i stora delar av världen. Halv- och helfabrikat har också ökat i användning, vilket visar att även hushållens matlagning dragits in i industrialiseringsprocessen. Att även konsumtionsvanorna påverkats av utbudet av industriellt producerad mat visas av den pågående så kallade fetmaepidemin i delar av världen.</p>
<p class="indent">Det finns alltså all anledning att noga fundera över ett flertal frågor, om man vill anlägga ett framtidsperspektiv på matförsörjningen. Jordbruksproduktion innebär alltid en – inte obetydlig – påverkan på omgivningen. Det sker utsläpp av klimatgaser som koldioxid, lustgas och metan, bland annat från korna. Den rikliga tillgången på växtnäring leder till att hushållningen med denna inte är tillräckligt effektiv, och därför läcker växtnäring ut i omgivande ekosystem. Detta läckage är kanske den enskilt viktigaste och mest störande miljöpåverkan som människan åstadkommer, bortsett från hennes effekter på det globala klimatet. Om samhället inför restriktioner för sådana utsläpp, kan detta i sin tur leda till att man <a id="page_63"></a>i ökad utsträckning tillämpar biologiska metoder för hushållning med växtnäring och för reglering av växtsjukdomar och ogräs. Oavsett om restriktionerna utformas som tekniska krav eller ekonomiska pålagor, kommer dessa att leda till att livsmedelproduktionen bli dyrare för konsumenten.</p>
<p class="indent">Vid sidan av uppgiften att säkerställa livsmedelsproduktionen utan att vålla stora negativa ekologiska konsekvenser, gäller det för samhället att göra sig kvitt bruket att använda stora mängder olja som bränsle. Den nuvarande inriktningen mot ökad användning av biobränslen innebär både en möjlighet för och ett hot mot jordbruksföretagen. De kan visserligen leverera biobränslen till samhället i övrigt, men samtidigt kan konkurrensen om energiresurserna leda till att livsmedelsproduktionen som sådan behöver merparten av de biobränslen som jordbruksföretagen kan producera. På motsvarande sätt kan fiberproduktionen, exempelvis bomull, för textilier bli en konkurrent till livsmedelsproduktionen. Det kanske vore en bättre hushållning med resurserna att använda olja som råmaterial för att tillverka syntetfibrer för kläder och utnyttja jordbruksmarken för livsmedel. Slutsatsen blir att det finns en kapacitet att leverera biobränslen från jordbruket, men att detta förutsätter att man accepterar andra förändringar, exempelvis när det gäller kosthållet, som innebär att areal kan frigöras för bränsleproduktion.</p>
<p class="indent">Om jordbruksmark, växtnäring och energiresurser skall användas effektivt krävs alltså en nyanserad syn på produktionens inriktning såväl som på de metoder som används. Att föda upp djur på foder, exempelvis spannmål, som vi människor själva kan äta, innebär att effektiviteten i resursanvändningen blir låg. Att föda upp djur på foder som vi inte kan äta, exempelvis gräs eller matavfall, innebär däremot att effektiviteten kan ökas. Därför kan man inte säga att all köttkonsumtion i sig innebär slöseri. Kor som huvudsakligen lever på gräs är effektiva, medan dagens kor som i stor utsträckning utfodras med spannmål och annat kraftfoder – ofta importerat från fattigare länder – är sämre i detta avseende. Här kan man dock inte bara tala om effektivitet i produktionsledet. Man måste också väga <a id="page_64"></a>in vilken betydelse för livsmedelstillgången i världen som de dagliga matvanorna har. Den globala tendensen till ökad köttkonsumtion är ytterst oroande.</p>
<p class="indent">Vi vill här referera till ett arbete med inriktning på den framtida livsmedelsproduktionen och dess förutsättningar, som gjorts inom ramen för en bred internationell samverkan där deltagarna representerat stater, privata företag och frivilligorganisationer. I april 2008 lämnades en slutrapport.<sup><a href="#pg63fn1" id="pg63fn-1">6</a></sup> Det direkta resultatet av den tillämpade jordbruksteknologin och av sättet att organisera produktion och distribution av livsmedel bedöms främst ge följande strukturella problem:</p>
<p class="linespace">&#160;</p>
<p class="bulletlist2"><i>•</i>&#160;&#160;en ytterst ojämlik fördelning av inkomster och livsnödvändiga nyttigheter när det gäller livsmedelskonsumtion och odlingsmöjligheter mellan regioner, klasser och kön</p>
<p class="bulletlist2"><i>•</i>&#160;&#160;snabbt tilltagande negativa trender vad gäller kvalitet hos och/eller tillgång till odlingsbar mark, vatten, biologisk mångfald och fosfor</p>
<p class="bulletlist2"><i>•</i>&#160;&#160;en enorm obalans i fråga om kosthåll med mätbara direkta och indirekta kostnader i hälsoavseende, vilka hotar att spräcka vårdbudgetar även i rika länder<i><sup><a href="#pg63fn2" id="pg63fn-2">7</a></sup></i></p>
<p class="noindent">Mot bakgrund av denna bedömning och de förhållanden som vi själva beskrivit är det högst rimligt att räkna med att livsmedelsförsörjningen i industrialiserade länder kommer att undergå mycket stora förändringar de närmaste decennierna. Dessa förändringar kommer i så fall att påverka livsmedelsproducenter och livsmedelskonsumenter på ett genomgripande sätt.</p>
<p class="indent">Vilken betydelse kan den tekniska utvecklingen få i denna förändringsprocess? Det är troligt att den kan bli stor, under förutsättning att forskningen på jordbruksområdet riktas in mot problemställningar som kan bli aktuella under morgondagens förhållanden. Exempelvis hur man kan åstadkomma hög produktion av livsmedel <a id="page_65"></a>trots låga insatser av hjälpenergi, hur man långsiktigt kan klara försörjningen med växtnäring trots små energiinsatser, hur även stora städer kan försörjas med livsmedel utan att transportbehoven blir alltför stora. Det är inte uteslutet att den nuvarande livsmedelsproduktionen kommer att kompletteras med småskalig odling på mark som inte är intressant för kommersiell livsmedelsproduktion. Sedan gäller det hur den etablerade livsmedelsindustrin kommer att reagera på den nya situationen. Dessa reaktioner kan tänkas både fördröja och påskynda en omställning.</p>
<p class="indent">För livsmedelskonsumenternas del kommer förändringarna sannolikt att bli högst påtagliga i vardagen. De måste förmodligen räkna med att avsätta en större del av sina disponibla medel till matinköp. De blir också viktiga aktörer när det gäller att vid inköpen prioritera sådana livsmedel som producerats genom mer långsiktigt uthålliga metoder. På matborden i hemmen blir kostsammansättningen säkert en annan än idag. I många fall kan denna omläggning av mathållningen bidra till att öka livsmedelskonsumenternas hälsa och välbefinnande.</p>
<p class="indent">Slutsatsen av allt detta blir följande: Ett framtida näringsriktigt kosthåll som är anpassat till naturens förutsättningar och som är avpassat för världsbefolkningens behov kan sannolikt bara uppnås genom en kombination av livsstilsförändringar bland den rika världens konsumenter och samtidiga stora tekniska och organisatoriska förändringar av den globala produktionen av livsmedel.</p>
<h3 class="h3"><i><span class="small">EXEMPEL</span> C: <span class="small">ENERGI</span></i></h3>
<p class="noindent">Tillgång till energi är för människan lika viktigt som tillgång till vatten och mat. I ett tidigt skede kunde hon bara använda sin egen muskelkraft men med tiden också muskelkraften hos husdjuren (oxar, hästar, hundar, elefanter). En förutsättning var dock att både människor och djur fick tillräckligt att äta och därigenom tillfördes energi som varit lagrad i växter och bytesdjur. Tidigt lärde sig människan också att bruka elden, det vill säga att utnyttja den kemiskt <a id="page_66"></a>lagrade solenergin i olika typer av biomassa, i första hand ved.</p>
<p class="indent">Idag saknar omkring två miljarder människor – nära en tredjedel av mänskligheten – en tillfredsställande tillgång till energi. Utöver sin egen och husdjurens muskelkraft använder de framför allt energin i den biomassa de kan komma över i sin närmiljö för matlagningsändamål. Eftersom det råder knapphet på ved i många områden, leder detta till utarmning av ekosystemen och till erosion.</p>
<p class="indent">De fattigaste två miljardernas möjligheter att utveckla sina samhällen anses vara helt beroende av att de kan få tillgång till andra former av energi i ökande utsträckning. Studier av historiska utvecklingsförlopp visar att ökad energitillförsel har en nyckelroll i processen. Det handlar dock inte om ett behov av ofantliga mängder av tillförd energi. För att de fattigaste miljarderna människor skall kunna uppnå de så kallade millenniemålen (fastställda av FN:s generalförsamling år 2000, se sidan 52, not 1) krävs enligt en beräkning inte mer än ytterligare niohundra terawatt-timmar årligen.<sup><a href="#pg65fn1" id="pg65fn-1">8</a></sup> Den siffran motsvarar energianvändningen i Sverige under arton månader.</p>
<p class="indent">Siffran visar samtidigt vilken hög nivå av energianvändning som det svenska samhället – liksom många andra länder i den materiellt rikare delen av världen – befinner sig på. Problemet är nu att dagens energisystem i materiellt rika länder inte är uthålligt samtidigt som energianvändningen ökar kraftigt i länder som befinner sig i en snabb utvecklingsfas, som Kina. Därtill kommer de eftersatta behoven bland världens två miljarder allra fattigaste. Det globala energiproblemet handlar därför både om negativa miljöeffekter och om begynnande knapphet på åtråvärda energiformer, som under högkonjunktur kan ge sig till känna i form av snabbt stigande priser, till exempel på olja.</p>
<p class="indent">På många håll strävar man därför idag efter att lösgöra den ekonomiska tillväxten från en samtidigt ökande energianvändning (kallas för ”decoupling” eller ”avlänkning”). Statistik som visar att <a id="page_67"></a>sådan avlänkning ägt rum i ett land under en period kan dock vara vilseledande, om energikrävande tillverkning flyttat utomlands och de varor som kostat mycket energi att tillverka i stället importeras. På motsvarande sätt sker ju en del av Kinas ökande utsläpp av koldioxid till förmån för konsumenter i USA och EU som vill köpa billiga importvaror.</p>
<p class="indent">Den stora frågan för framtiden är nu vilka energiformer som kan användas utan att hota klimat och miljö. Den frågan är kopplad till vad den tekniska utvecklingen kan betyda i det här sammanhanget. Idag bygger världens energianvändning till allra största delen på fossila bränslen – olja, kol, naturgas – samt därutöver till ungefär lika delar på vattenkraft, kärnkraft och traditionell användning av biobränslen. En ytterst liten del utgörs av så kallade ”alternativa” energikällor: vind, sol och vissa former av bioenergi.</p>
<p class="indent">För att undgå de klimat- och miljöhot, som vi idag tycker oss kunna identifiera med viss säkerhet, krävs en stor omställning. Hur skall det gå till? Låt oss ge en snabb översikt över alternativen.</p>
<p class="indent">De återstående globala tillgångarna på <span class="small">LÄTT ÅTKOMLIG OLJA</span> är begränsade. Under det senaste decenniet har man diskuterat när utvinningen av sådan olja kommer att kulminera, en situation ofta kallad ”peak oil”. Somliga oljeanalytiker menar att kulmen är nära. Professor Kjell Aleklett i Uppsala har (i ett radioprogram 2009) hävdat att femtiofem av sextiofem oljeproducerande länder redan passerat sin maximala produktion. Nu är det ju inte helt säkert att ens kända reserver av olja kan utnyttjas utan att klimatet skenar.</p>
<p class="indent"><span class="small">FOSSILT KOL</span> är det däremot mycket gott om. Men här lägger nödvändigheten att minska koldioxidutsläppen hinder i vägen. Somliga knyter dock stora förhoppningar till en rad olika tekniker som går ut på att fånga in och skilja ut koldioxiden vid förbränning, exempelvis i kolkraftverk, för att sedan lagra den underjordiskt. Detta kallas på engelska för CCS – ”Carbon Capture and Storage”. Koldioxiden lagras i geologiska formationer ett par kilometer under jordytan för att minimera läckage till atmosfären. Det pågår prospektering runt om i världen för att identifiera platser med lämplig <a id="page_68"></a>geologisk lagringskapacitet. Emellertid kan geologiskt optimala lagringsplatser komma i konflikt med sociala och kulturella normer. När exempelvis underjordisk lagring vid floden Ganges i Indien föreslagits, har detta spätt på Indiens skepsis till tekniken. Denna teknik är inte färdigutvecklad och de största hindren rör kostnaderna. Det finns ett femtiotal demonstrationsanläggningar, och EU har nyligen beslutat att delfinansiera tolv sådana anläggningar. Om infångning och lagring av koldioxid skall få maximal effekt, det vill säga svara för en fjärdedel av minskningarna av växthusgasutsläppen fram till 2020, har det beräknats, bland annat av Greenpeace, att det behövs cirka sextusen fullskaliga anläggningar globalt. Denna teknik omges av stor osäkerhet, inte minst för att den bedömda avkastningen är för låg för att möjliggöra investeringar samt att motståndet är stort från delar av miljörörelsen.<sup><a href="#pg67fn1" id="pg67fn-1">9</a></sup></p>
<p class="indent"><span class="small">NATURGASEN</span> är ett fossilt bränsle som ökat i betydelse under senare år bland annat till följd av att den inte ger upphov till lika stora utsläpp av koldioxid som olja och kol. Tillgångarna på naturgas är dock betydligt mer begränsade än koltillgångarna.</p>
<p class="indent">En fortsatt och snabb utbyggnad av <span class="small">KÄRNKRAFT</span> framstår därför i somligas ögon som ett av hoppen för framtiden. Trots betydande tekniska framsteg under de senaste decennierna kvarstår dock flera säkerhetsproblem kring denna teknik liksom problemet med förvaringen av det högaktiva avfallet. En global utbyggnad av kärnkraft kan också inge farhågor om att denna industri utnyttjas som bas för att bygga ut anläggningar för tillverkning av kärnvapen – Iran påstås vara ett exempel på detta. Kärnkraft kan dessutom inte ses som en ersättning för dagens globala oljeanvändning. Som nämndes i inledningen till detta kapitel (se sidan 61), har en amerikansk studie visat att, för att ersätta oljan, skulle det under de närmaste trettio åren behöva startas en ny kärnreaktor <i>om dagen</i> någonstans i världen.</p>
<p class="indent"><a id="page_69"></a>Miljörörelser har länge förespråkat satsning på <span class="small">BIOBRÄNSLEN</span>. Den teoretiska tillgången till biobränslen är mycket god, eftersom produktionen av biomassa – växter, buskar, träd – på Jorden är näst intill gigantisk, trots den synnerligen omfattande avskogning som människan åstadkommit under tusentals år. Nu är inte alla former av bioenergi försvarbara ekonomiskt eller miljömässigt. Mycket biomassa behöver också avsättas för att skapa olika material, exempelvis pappersmassa och olika trävaror. Allvarligast är dock risken för konflikter mellan produktionen av bränsle och produktionen av livsmedel. Ansatser till detta blev synliga, när man i olika delar av världen började satsa på etanoltillverkning. En bedömning som gjorts är att bioenergin om femtio år skulle kunna stå för tjugo procent av energitillförseln i världen.<sup><a href="#pg68fn1" id="pg68fn-1">10</a></sup></p>
<p class="indent"><span class="small">”BIOKOL”</span> är en möjlighet som aktualiserats på senare tid och som förefaller mycket intressant. Den innebär att man hettar upp biologiskt material under begränsat lufttillträde och får en kolfattig, brännbar gas och dessutom rent kol som en restprodukt. Kolet kan finfördelas och blandas in i matjorden – eventuellt med tillsats av växtnäring – och blir därmed otillgängligt som bränsle, men ytterst värdefullt för att öka avkastningen i odlingen. Detta kan vara ett sätt att utvinna bränsle ur biomassa och är samtidigt den enda möjligheten att aktivt minska koldioxidhalten i atmosfären, eftersom kolet kommer att opåverkat ligga kvar i jorden under överskådlig tid. Metoden utvecklas nu på skilda håll men har använts – sannolikt för att öka jordens bördighet – redan för tusentals år sedan i Sydamerika. Det är märkligt att denna metod hittills inte väckt större intresse. Möjligen kan detta hänga samman med att den inte kräver vare sig avancerad teknologi eller komplicerad organisation för att tillämpas. Därmed är den inte av något större intresse för dagens finansiella investerare.</p>
<p class="indent"><span class="small">VATTENKRAFTEN</span> är globalt en mycket begränsad tillgång. <span class="small">VÅGENERGIN</span> är ännu i sin linda. Det är svårt att bedöma dess betydelse <a id="page_70"></a>i framtiden. <span class="small">VINDENERGI</span> var länge en rätt försummad energiform i modern tid. Historiskt har vindkraften används flitigt i form av väderkvarnar. Man har beräknat att om alla platser i Holland som haft en väderkvarn skulle förses med ett modernt vindkraftverk, skulle fyrtio procent av landets elbehov täckas av vindenergi.<sup><a href="#pg69fn1" id="pg69fn-1">11</a></sup> Nu tycks det äga rum en kraftig tillväxt i olika delar av världen – inte minst i Tyskland, USA och Kina. Om denna trend fortsätter, kan vindkraften i världen snart bli viktigare än vattenkraften.</p>
<p class="indent">Det område där teknikutvecklingen kan bli viktigast är <span class="small">SOLENERGIN</span> genom fortsatt utveckling av solfångare, solceller och solkraftverk. Det årliga inflödet av solenergi till Jorden är så stort att endast en ringa del av det skulle räcka till världens tekniska energibehov – om det kunde fångas in. Många osäkerheter är dock förknippade med denna energikälla. Det gäller att omvandla solinstrålningen till energiformer som människan kan använda praktiskt. Det förutsätter en rad tekniska genombrott. Det gäller också att finna former för att lagra solenergi som ju inte är ständigt tillgänglig och att distribuera den till användarna. Om man skulle lyckas med allt detta, vore energiframtiden något ljusare. Just nu diskuteras möjligheten att anlägga stora solfångarparker i Nordafrika med ledningar till Europa.</p>
<p class="indent">Denna snabba men ändå långa genomgång visar att tekniska lösningar av energibehovet är förknippade med betydande svårigheter. Viktigast på kort sikt blir därför att hushålla med den energi som är tillgänglig och som inte är skadlig för klimatet och miljön. Det är en synpunkt som i decennier energiskt drivits av en forskare som Amory Lovins. Man bör då skilja mellan hushållning i form av teknisk energieffektivisering och personligt energisparande.</p>
<p class="indent">Teknisk energieffektivisering leder till att driften av en viss maskin eller apparat kräver mindre energi. Detta betyder i sig inte att maskinens eller apparatens energianvändning automatiskt minskar. Konsumenten kan ju använda maskinen eller apparaten <a id="page_71"></a>i större utsträckning än tidigare, då driften blivit billigare. Dessutom kan sådana konsumenter nu få råd, som tidigare inte hade råd alls, att använda tekniken i fråga (vilket i sig naturligtvis är en positiv sak). Allt detta är välkänt och kallas för ”rebound-effekter”.</p>
<p class="indent">Den enskilde konsumenten kan hushålla med energi på två sätt. Det ena består i att man investerar i energieffektivare glödlampor, maskiner och apparater, det andra att man använder dem mindre (släcker lampor, stänger datorn och liknande). Det är detta som medierna talar om som ”klimatsmart” beteende. Men även i detta fall uppstår en typ av rebound-effekt. När utgifterna för energin minskar, blir det pengar över. Avgörande blir då hur dessa används. Om de läggs på en extra semesterresa, blir energivinsten noll eller troligen starkt negativ.</p>
<p class="indent">Slutsatsen av hela detta resonemang innebär att det på energiområdet kommer att krävas både effektivare teknik och betydande livsstilsförändringar hos allmänheten, för att verkligen minska den idag höga energianvändningen i materiellt sett rika länder. Det gäller samtidigt att bereda ett vidgat miljö- och resursutrymme åt världens fattiga. De redan välbärgade behöver för sin del tänka på att reducera sårbarheten i de egna energisystemen. Sättet att göra det är att skapa ett lågenergisamhälle med god levnadsstandard.</p>
<h3 class="h3"><i><span class="small">EXEMPEL</span> D: <span class="small">PERSONTRANSPORTER</span></i></h3>
<p class="noindent">Att kunna förflytta sig är även det ett grundläggande villkor för överlevnad och välfärd. I Sverige har de dagliga förflyttningarna successivt blivit allt längre. I bondesamhället var rörligheten kanske en halv kilometer om dagen i genomsnitt. I det tidiga industrisamhället handlade det om ett par kilometer om dagen. Ännu på 1930-talet var siffran bara omkring tre kilometer. Först efter andra världskriget skedde en dramatisk förändring. På 1970-talet var genomsnittet uppe i drygt fyrtio kilometer om dagen, en siffra som i stort stått sig sedan dess. Den siffran gäller dock enbart inrikes resor. Ökat antal utlandsresor, mest med flyg, lägger idag <a id="page_72"></a>till ytterligare tio kilometer om dagen i genomsnitt.</p>
<p class="indent">Att människor kunnat utvidga sitt geografiska rum på det sättet beror inte på att man lagt mer tid på förflyttningar. Den tiden är nämligen förhållandevis konstant, omkring sextio-åttio minuter om dagen (detta kallas ibland ”Zahavis lag”). I stället har man använt olika transportmedel för att komma fortare fram – cykel, tåg, buss, bil och flyg. Särskilt har bilens betydelse för människors rörlighet ökat successivt, särskilt under andra halvan av 1900-talet. Detta mönster har upprepats i alla industrialiserade länder. När ett lands BNP vuxit har det dagliga resandet liksom bilinnehavet ökat i samma takt. Massbilismen slog först igenom i USA. Sedan följde Europa efter och något senare Japan. Nu kan vi se hur massbilismen utvecklas i länder som Indien, Kina och Ryssland.</p>
<p class="indent">Hur kan man föreställa sig att det växande personresandet i världen kan anpassas till de gränser naturen sätter? Vid Kungliga tekniska högskolan i Stockholm har Forskningsgruppen för miljöstrategiska studier försökt teckna en bild av ett svenskt transportsystem år 2040,<sup><a href="#pg71fn1" id="pg71fn-1">12</a></sup> som är förenligt med kravet på en jämlik global fördelning av tillgängligt resurs- och miljöutrymme (definierat som ”den mängd resurser och landareal som kan utnyttjas av den nu levande befolkningen inom ramarna för en bärkraftig utveckling”). I det mest optimistiska framtidsscenariet (framställt år 1997) menar forskarna sig kunna konstatera att det är möjligt att nå ett sådant mål. De räknar då med stora tekniska framsteg. De tror också att de framtida fordonen kommer att bli mer hållbara, det vill säga kräva mindre omsättning av material, processen kallas ”dematerialisering”. Energianvändningen i transportsektorn förutsätts genom effektivisering bli enbart en tredjedel av dagens. Fordon kommer att i regel drivas med el. Elen antas kunna framställas på förnybara sätt – i Sverige i första hand vattenkraft.</p>
<p class="indent">Men det framgår också klart att enbart den tekniska utvecklingen inte kommer att möjliggöra att målet nås, inte ens enligt de mest <a id="page_73"></a>optimistiska antaganden. Teknikförändringen måste därför kompletteras med en rad andra förändringar. Inom både den privata och den offentliga sektorn måste resandet i arbetet minska och ersättas av telekommunikation. Städerna måste planeras på ett sätt som gör människors dagliga förflyttningar kortare. Dessa kan då göras till fots eller med cykel – kanske elcykel – eller liten elbil. Om befolkningen koncentreras till stora och medelstora städer, kommer det att möjliggöra system av kollektivtrafik som täcker in stora delar av befolkningens medellånga förflyttningsbehov. Biluthyrning och bilpooler antas vidare ha ersatt den traditionellt privatägda bilen i betydande omfattning. Differentierade bilavgifter i städerna bör enligt studien bidra till att begränsa bilåkandet.</p>
<p class="indent">Inom forskargruppen tror man också på en återgång till äldre tiders värderingar (de kallas ”neotraditionella”), det vill säga sådana som prioriterar den lokala förankringen av social gemenskap och även driver en viss lokal varuproduktion. Arbetstiderna kan förkortas, om man inte längre ser ekonomisk tillväxt som ett överordnat mål för samhället. Självklart förutsätts till sist politiska beslutade åtgärder i form av skatter och avgifter. Sådana kan dock vara svåra att genomföra om inte värderingarna i samhället först förändrats.<sup><a href="#pg72fn1" id="pg72fn-1">13</a></sup></p>
<p class="indent">Att förändra transportsystemen är emellertid ingen lätt uppgift för politikerna. Efter Brundtlandkommissionens rapport år 1987 satte politikerna i tre länder upp nya mål för transportsektorn. Länderna – Danmark, Nederländerna och Sverige – är kända för sin ambitiösa miljöpolitik. Målen syftade till att minska transporternas energianvändning och utsläpp. Som en av oss, som skrivit den här boken (Emin Tengström), visat lyckades man under 1990-talet bara med att drastiskt minska utsläppen av kväveoxider genom att föreskriva användning av katalysatorer i nya bilar. I övrigt pekade alla kurvor över energiåtgång och miljöpåverkan åt fel håll i slutet av decenniet.<sup><a href="#pg72fn2" id="pg72fn-2">14</a></sup></p>
<p class="indent"><a id="page_74"></a>Flyget utgör ett särskilt problem inom transportsektorn. Charterflyg och sjunkande biljettpriser i kombination med stigande reallöner har lett till att många medborgare i Nordamerika, Västeuropa och delar av Asien blivit flitiga flygresenärer, inte minst till avlägsna destinationer. Flygbensin är dessutom i motsats till andra drivmedel relativt billigt, eftersom ingen skatt läggs på detta bränsle.</p>
<p class="indent">Utlandsresandet från Sverige kan tas som exempel på flygresandets utveckling. Mellan 1994 och 2001 ökade svenskarna antalet långväga utlandsresor från 7 till 10,5 miljoner per år, fyra av fem av dessa gick med flyg. Även de långväga inrikesresorna ökade under samma tid men i långt mindre omfattning. Efter attentatet i New York den 11 september 2001 inträffade ett tillfälligt trendbrott i flygresandet, men sammantaget motsvarade svenskarnas långväga resor år 2005 ungefär hälften av alla förflyttningar – gjorda av svenskar – mätt i längd.<sup><a href="#pg73fn1" id="pg73fn-1">15</a></sup></p>
<p class="indent">De långväga resorna svarar därför för hälften av den svenska transportsektorns energianvändning och koldioxidutsläpp. Sker de med flyg ökar dessutom påverkan på växthuseffekten flera gånger jämfört med marktransporter.<sup><a href="#pg73fn2" id="pg73fn-2">16</a></sup> En fortsatt ökning av det globala flygresandet – med dagens trender skulle detta tiofaldigas mellan 1995 och 2040 – kan endast till en ringa del kompenseras av den tekniska utvecklingen genom ökad energieffektivitet och effektivare motorer. En övergång till flygplan drivna med andra bränslen än flygbensin är en teknisk möjlighet, som än så länge omgärdas av många svårlösta problem. Att flygresandet skulle mångfaldigas, som ibland antas inom flygbranschen, är mot den här bakgrunden minst sagt extremt osannolikt.</p>
<p class="indent">Slutsatsen av allt detta blir då att den tekniska utvecklingen inte ensam kan lösa en snabbt ökande motoriserad transportsektors negativa effekter på miljön, klimatet och resursförbrukningen. <a id="page_75"></a>Redan högrörliga grupper världen över måste därför minska sitt resande, inte minst den långväga rörligheten för korta semestrar. Det innebär en rejäl omläggning av dagens livsstil, och det krävs att dagens genomsnittliga geografiska rörlighet minskar betydligt.</p>
<h3 class="h3"><i>Sammanfattande slutsatser</i></h3>
<p class="noindent">Vi finner att i tre av de fall vi undersökt kan en kombination av ny livsstil och bättre teknik – både nyutvecklad och redan existerande – spela en roll för en bättre anpassning till av naturen givna gränser. I vissa fall kan sådana förändringar inträffa spontant men om befolkningen i dess helhet skall acceptera att genomföra nödvändiga förändringar måste politiken gripa in med sina vanliga styrmedel, som skatter, lagar och liknande. Bättre teknik – både ny och redan existerande – måste därför kombineras inte bara med ny livsstil utan också med ny politik, som förutsätter acceptans från en majoritet av befolkningen. Med det konstaterandet har vi kommit in på temat för nästa kapitel.</p>
<p class="noindent">&#160;</p>
<p class="hr"/>
<p class="footnote"><sup><a href="#pg52fn-1" id="pg52fn1">1</a></sup> Teknikoptimismen kan ibland i backspegeln framstå som omåttlig. På 1960-talet hävdades exempelvis i en artikel i Teknikens värld att det är en tidsfråga innan ”bilen utan hjul kommer”.</p>
<p class="footnote"><sup><a href="#pg53fn-1" id="pg53fn1">2</a></sup> Dagens Nyheter 2009-12-03</p>
<p class="footnote"><sup><a href="#pg53fn-2" id="pg53fn2">3</a></sup> Goodstein (2004) sidan 107</p>
<p class="footnote"><sup><a href="#pg54fn-1" id="pg54fn1">4</a></sup> <i>Towards Clean Transport: Fuel-Efficient and Clean Motor Vehicles,</i> Proceedings från en konferens organiserad av OECD och IEA, med Mexikos regering som värd, OECD, Paris 1996, sidan 24.</p>
<p class="footnote"><sup><a href="#pg58fn-1" id="pg58fn1">5</a></sup> <i>Closing the Gaps</i> (2009) sidan 49</p>
<p class="footnote"><sup><a href="#pg63fn-1" id="pg63fn1">6</a></sup> <i>IAASTD. 2008. Agriculture at a Crossroads. Executive Summary of the Synthesis Report.</i> Island Press. Washington D.C.</p>
<p class="footnote"><sup><a href="#pg63fn-2" id="pg63fn2">7</a></sup> Vår översättning</p>
<p class="footnote"><sup><a href="#pg65fn-1" id="pg65fn1">8</a></sup> <i>Closing the Gaps</i> (2009) sidan 64</p>
<p class="footnote"><sup><a href="#pg67fn-1" id="pg67fn1">9</a></sup> Karin Bäckstrand, Michael Oppenheimer and James Meadowcroft (red.)<i>,The Politics and Policy of Carbon Capture and Storage</i>, Special issue of <i>Global Environmental Change</i>, planerad utgivning 2011. <a href="http://www.ccs-politics.se">www.ccs-politics.se</a></p>
<p class="footnote"><sup><a href="#pg68fn-1" id="pg68fn1">10</a></sup> Azar (2008) sidan 63</p>
<p class="footnote"><sup><a href="#pg69fn-1" id="pg69fn1">11</a></sup> Azar (2008) sidan 63</p>
<p class="footnote"><sup><a href="#pg71fn-1" id="pg71fn1">12</a></sup> Peter Steen m fl (1997) <i>Färder i framtiden</i>, KFB-Rapport 1997:7.</p>
<p class="footnote"><sup><a href="#pg72fn-1" id="pg72fn1">13</a></sup> Peter Steen m fl (1997) sidan 222</p>
<p class="footnote"><sup><a href="#pg72fn-2" id="pg72fn2">14</a></sup> <i>Towards Environmental Sustainability? A comparative study of Danish, Dutch and Swedish transport policies in a European context</i> av Emin Tengström (Aldershot 1999)</p>
<p class="footnote"><sup><a href="#pg73fn-1" id="pg73fn1">15</a></sup> Uppgifterna är hämtade ur Lotta Frändberg, Eva Thulin och Bertil Wilhelmson, <i>Rörlighetens omvandling. Om resor och virtuell kommunikation – mönster, drivkrafter, gränser</i> (2005).</p>
<p class="footnote"><sup><a href="#pg73fn-2" id="pg73fn2">16</a></sup> <a href="http://mp.se/files/81400-81499/file_81467.pdf">mp.se/files/81400-81499/file_81467.pdf</a></p>
</body>
</html>