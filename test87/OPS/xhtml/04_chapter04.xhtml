<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="sv" xmlns="http://www.w3.org/1999/xhtml">
<head>
<title>Kapitel 3: Miljö, klimat &#38; resurstillgång</title>
<link rel="stylesheet" type="text/css" href="../styles/stylesheet.css"/>
</head>
<body>
<h2 class="h2"><a id="page_41"></a><a id="ch3"></a><span class="small">KAPITEL</span> 3</h2>
<h2 class="h2a"><i>Miljö, klimat &#38;<br/>resurstillgång</i></h2>
<p class="noindent">I detta kapitel är avsikten att presentera vår syn på ett stort problemkomplex, som klimatfrågan enligt vår mening bara är en del av. I tre led skall vi utveckla våra argument rörande de hot mot människans framtid, som har att göra med hennes sätt att använda naturen. Först handlar det om hur klimatet påverkas, därefter om Jordens totala miljö och slutligen om den begynnande knappheten på naturresurser. Till sist skall vi ställa en grundläggande fråga om vår kulturs sätt att se på relationen mellan människan och naturen.</p>
<h3 class="h3"><i>Jordens klimat</i></h3>
<p class="noindent">Människan har under de senaste två århundradena släppt ut stora mängder koldioxid genom sin förbränning av kol och olja. Detta är ett faktum som det inte råder några delade meningar om. En hel del av människans koldioxidutsläpp har absorberats av hav och vattendrag samt av levande organismer, men resten har successivt bidragit till en ökning av koldioxidhalten i atmosfären. Sedan början på 1800-talet har halten koldioxid ökat från cirka 280 delar per miljon till omkring 385, alltså en ökning med bortemot fyrtio procent. Också detta är ett faktum, liksom att Jordens medeltemperatur har ökat under de senaste decennierna. Det kan alltså konstateras att koldioxidhalten har ökat och att medeltemperaturen stigit. Man <a id="page_42"></a>kan däremot inte med säkerhet avgöra om temperaturökningen beror på den ökade koldioxidhalten eller vilka effekter dessa båda ökningar kan medföra.</p>
<p class="indent">Pågår det verkligen en klimatförändring? Och om det gör det, har den i så fall orsakats av människans verksamheter eller har den andra orsaker? Sambanden är inte enkla och svaren på frågorna är inte definitiva, men vi vill betona att komplexiteten och osäkerheten inte kan användas som argument för passivitet i en för mänskligheten allvarlig situation.</p>
<p class="indent">Jordens klimat är resultatet av många synnerligen komplexa samband mellan en mängd olika faktorer, som rör både de ickelevande och de levande systemen på jordytan. Ett sätt att förstå detta är att tänka på skillnaden mellan månen och Jorden. På månen finns ingen atmosfär och inget liv. På dess yta råder därför ett tillstånd med en stabil rytm av temperaturhöjningar och temperatursänkningar beroende på vilket område som solen för tillfället belyser. Kemiskt sett händer inte mycket och sådana ämnen som de levande organismerna är byggda av finns inte alls. På månen finns inget väder och heller inget klimat som kan förändras. Att nästan inget händer illustreras av att märken efter månens rymdkollisioner finns oförändrade kvar efter miljontals år.</p>
<p class="indent">På Jordens yta däremot finns vatten, en atmosfär och en komplex mångfald av levande organismer. Dessa faktorer styr energin som flödar från solen. Vattnet förångas, vilket kräver energi. Därmed fångas en del av solenergin av vattnet som avdunstar från havsytorna och stiger upp i atmosfären. Lufthavet självt fångar ytterligare en del av solenergin genom att denna omvandlas till rörelseenergi, vilket märks som vindar och skiftande väderförhållanden. En del av solenergin byggs av de gröna växterna in i komplexa kemiska ämnen. Detta sker genom att växterna med hjälp av energin från solen sammanfogar enkla energifattiga kemiska ämnen till komplexa kemiska konstruktioner med högt energiinnehåll. Dessa ämnen används sedan för att bygga upp växterna och när de i sin tur äts upp av gräsätare överförs energin till dem och därmed vidare till <a id="page_43"></a>bland annat rovdjur och andra organismer. Även människan har givetvis en plats i detta komplexa system för material- och energiomvandlingar. Tillsammans bildar de levande växterna och djuren en ”hud” som bekläder Jorden och som ger den dess speciella egenskaper.</p>
<p class="indent">Energiomvandlingarna och de kemiska och fysikaliska processerna på Jorden påverkar varandra på ett så komplext sätt att det inte går att med full noggrannhet förutsäga vad slutresultatet blir om det skulle inträffa förändringar av skilda slag. Därför räcker det inte att beakta atmosfärens sammansättning och människans påverkan på denna, om man vill förstå konsekvenserna av människans agerande och vilka handlingsmöjligheter hon har. Man måste skaffa sig en mycket mer nyanserad bild av förhållandena på Jorden och de olika sätt som människan påverkar dem på.</p>
<p class="indent">Den inkommande solenergin upprätthåller ett balanserat tillstånd på Jorden som – jämfört med förhållandena på månen – är mycket långt från kemisk jämvikt, om man uttrycker sig med naturvetenskapens språkbruk. Man skulle kunna jämföra detta förhållande med balansgång på lina. Lindansaren måste hela tiden manövrera och parera tendensen att falla åt ena eller andra sidan. Stannar han upp och därigenom slutar med de nödvändiga rörelserna faller han. På Jorden upprätthåller det ständigt inflödande solljuset de kemiska och fysikaliska förhållanden som ger de levande organismerna deras handlingsutrymme. Samtidigt utjämnar och stabiliserar dessa organismer förhållandena i den omgivning som de lever i. Resultatet blir de omständigheter som råder på Jorden och en del av dessa har med klimatet att göra.</p>
<p class="indent">Naturen har således en förmåga att kompensera för de variationer som finns, och därmed möjligheten att vidmakthålla det balanserade tillstånd som råder. Denna förmåga är dock inte obegränsad. Skulle variationerna bli för stora, kan ett nytt tillstånd uppstå, som kan vara avsevärt mindre gynnsamt för de former av liv som för närvarande finns på Jorden, inte minst för oss människor. Som exempel kan en höjning av Jordens medeltemperatur leda till avsmältning <a id="page_44"></a>av glaciärer, som i sin tur leder till att Jorden blir mörkare och därmed absorberar mer av solljuset. I så fall stiger värmen än mer, tills dess att ett nytt balansläge uppkommit.</p>
<p class="indent">Inom naturvetenskapen beskriver man egenskapen att yttre förändringar plötsligt ger upphov till helt nya förhållanden som ”tröskeleffekter” (på engelska används ofta uttrycket ”tipping points”). Mindre påverkningar på ett system kan leda till förändringar i detaljer, medan tillräckligt stor påverkan kan leda till att systemet självt ändras och därigenom får delvis nya egenskaper. Det är svårt att bedöma hur stor en påverkan måste bli för att en så kallad tröskeleffekt skall utlösas. Det är därför nödvändigt att i god tid beakta risken för att man närmar sig ett tröskelvärde. Skälet är att verkningarna kan bli omfattande om tröskeln överskrids.</p>
<p class="indent">Allt detta innebär således att det inte går att förutsäga resultatet av olika förändringar. Dessutom tillkommer att den kunskap vi har endast gäller under de förhållanden som just nu råder på Jorden. Det finns därför, i botten av det vi känner till om vår värld, en osäkerhet som är av ett principiellt slag. Oberoende av hur mycket information vi har, så kan vi inte förutsäga vad som kommer att hända vid stor påverkan, endast bedöma sannolikheter för olika förlopp och resultaten av dem. Vi måste vara ödmjuka inför det helt oväntade. Denna ödmjukhet leder oss till vår slutsats angående hotet mot Jordens klimat: Trots all osäkerhet i bedömningarna är det nödvändigt att ta risken för klimatförändringar på största allvar. Varje annan bedömning måste betecknas som mindre ansvarsfull och som ett uttryck för en kunskapsmässigt ogrundad övertygelse.</p>
<h3 class="h3"><i>Jordens totala miljö</i></h3>
<p class="noindent">Vi kommer nu till det andra ledet i vår problembeskrivning. Människan har genom sina verksamheter under den industriella epoken blivit en påverkansfaktor av den storleken att de grundläggande förhållandena på Jorden har förändrats genom henne. Människans inverkan på Jorden är så omfattande att den kan ses <a id="page_45"></a>som ett uttryck för en ny geologisk period i Jordens historia – den antropocena perioden – det vill säga den av människan präglade geologiska tidsåldern.</p>
<p class="indent">Omfattningen och innebörden av dessa förändringar framgår bland annat av en aktuell utredning, Millennium Ecosystem Assessment (MA). Den inledde sitt arbete på initiativ av FN år 2000 med över trettonhundra medverkande forskare från nittiofem olika länder. I sin rapport <i>Ecosystem and Human Well-Being</i> (2005) konstaterar forskarna att sextio procent av de viktigaste nyttigheter som världens ekosystem levererar till människan (så kallade ekosystemtjänster<sup><a href="#pg44fn1" id="pg44fn-1">1</a></sup>) och som hon är beroende av för sin tillvaro, idag används på ett icke uthålligt sätt. Vidare noterar de att människans påverkan innebär en risk för snabba, bestående och allvarliga förändringar av ekosystemen själva – det vill säga att dessa system utvecklas till något annat än de är idag. Utöver detta konstaterar forskarna att försämringarna när det gäller resurstillgången fördelas orättvist och främst drabbar världens fattiga, bidrar till ökande ojämlikhet och ofta är den huvudsakliga orsaken till konflikter och fattigdom. Utredningens slutsatser sammanfattas i fyra punkter:</p>
<p class="blockquote"><i>A. Under de senaste femtio åren har människan förändrat ekosystem snabbare och mer genomgripande än under någon jämförbar tidsperiod i människans historia, i huvudsak för att klara snabbt växande anspråk på mat, färskvatten, virke, fibrer och bränslen. Detta har resulterat i att livets mångfald på Jorden har undergått en omfattande och irreversibel förlust.</i></p>
<p class="blockquote"><a id="page_46"></a><i>B. De förändringar som ekosystemen utsatts för har bidragit till omfattande förbättring av mänskligt välbefinnande och ekonomisk utveckling, men dessa förbättringar har nåtts med stigande kostnader i form av försämring av många ekosystemtjänster, ökad risk för icke-linjära förändringar och ökad fattigdom för vissa grupper av människor. Om inte dessa problem hanteras kommer den nytta som framtida generationer kan erhålla från ekosystemen att minska.</i></p>
<p class="blockquote"><i>C. Försämringen när det gäller ekosystemtjänster kan bli avsevärt värre under den första halvan av detta århundrade och är ett hinder för att nå millenniemålen.</i><sup><a href="#pg45fn1" id="pg45fn-1">2</a></sup></p>
<p class="blockquote"><i>D. Utmaningen som ligger i att vända förstörelsen av ekosystemen och samtidigt tillgodose ökande anspråk på tjänster från dem kan delvis hanteras i några av de scenarier som MA har övervägt, men dessa innebär omfattande samhälleliga förändringar när det gäller politiska riktlinjer, institutioner och praktisk tillämpning vilka vi för närvarande inte kan se.</i><sup><a href="#pg45fn2" id="pg45fn-2">3</a></sup></p>
<p class="noindent">En kanske ännu tydligare beskrivning av förutsättningarna för mänsklig verksamhet i relation till Jordens kapacitet ges i en artikel som professorn vid Stockholms universitet Johan Rockström tillsammans med ett trettiotal andra forskare publicerat under rubriken <i>A safe operating space for humanity</i> i tidskriften Nature.<sup><a href="#pg45fn3" id="pg45fn-3">4</a></sup> De beskriver nio olika naturliga gränser för människans verksamheter. Om dessa gränser överskrids kan det få allvarliga eller katastrofala följder. De skriver:</p>
<p class="blockquote"><a id="page_47"></a><i>Mänskligheten kan snart närma sig gränserna för den globala användningen av färskvatten, förändring av markanvändningen, försurningen av haven och påverkan på den globala omsättningen av fosfor. Vår analys pekar på att när det gäller tre av processerna i Jordens samlade ekologiska system – klimatförändring, förlust av biologisk mångfald och påverkan på kvävets kretslopp – så har gränserna redan överskridits. För de två sista mäts detta med vilken hastighet antalet levande arter minskar, respektive i vilken grad atmosfäriskt kväve omvandlas till kemiskt reaktivt kväve som används i människans verksamheter. Hastigheterna i dessa förändringar kan inte fortgå utan betydande försämring av stabiliteten hos viktiga delar av Jordens samlade ekosystem.<sup><a href="#pg46fn1" id="pg46fn-1">5</a></sup></i></p>
<p class="noindent">Klimatproblematiken kan således inte ses som en isolerad faktor.</p>
<p class="indent">Den måste ses i det större sammanhang som rör människans totala påverkan på Jorden. De båda citerade arbetena illustrerar att människan inte bara kan ha påverkat klimatet, utan att hon med all säkerhet har påverkat Jordens totala miljö på ett sådant sätt att det allvarligt påverkar livsbetingelserna på Jorden.</p>
<p class="indent">Vår slutsats av dessa konstateranden är att det inte bara är klimathotet som kräver allas vår uppmärksamhet. Vi menar att det nu är dags att tänka på våra livsbetingelsers beroende av miljön i övrigt. Att låta utvecklingen fortsätta som hittills innebär sannolikt att bädda för stora problem, försiktigt uttryckt.</p>
<h3 class="h3"><i>Resurssituationen på Jorden</i></h3>
<p class="noindent">Så kommer vi till det tredje ledet i vår problemanalys: frågan om den aktuella resurssituationen på Jorden. Den frågan är nära kopplad till det vi nyss var inne på. Människans sätt att hantera naturen har lett till att tillgången på livsviktiga naturresurser successivt har påverkats. Det gäller inte minst viktiga ekosystemtjänster men också exempelvis sinande oljetillgångar (om dessa nu alls kan användas av hänsyn till klimatet). Det betyder att människan står inför en historiskt sett unik situation.</p>
<p class="indent"><a id="page_48"></a>Människan har, enligt somliga bedömare, redan nått gränserna för naturens möjligheter att tillgodose det globalt expanderande industrisamhällets krav på energi och andra resurser. Global Footprint Network, som årligen räknar ut när förbrukningen för året passerat den gränsen, menar att dagen kallad <i>Earth overshoot day</i> år 2009 inträffade den 25 september. Enligt andra bedömare är människan i varje fall i färd med att närma sig den gränsen. Den tidigare nämnde Jeffrey Sachs, en av USA:s ledande ekonomer, för ett resonemang som i mycket påminner om det som förs i den citerade artikeln i Nature. I sin bok <i>Global Wealth: Economics for a Crowded Planet</i> (2008) hävdar Sachs att det finns viktiga områden, där människan nu närmar sig den gräns där hon och hennes samhällen utsätts för risker:</p>
<p class="blockquote"><i>•&#160;Vattentillgången för framtiden är i vissa delar av världen allt annat än säkerställd. Vattnets naturliga kretslopp är påverkat på många ställen. Floder sinar och sjöar minskar i omfång. Det beror bland annat på överutnyttjande av grundvatten och på nedsmutsning av vattenresurser. Storskalig reglering av floder kan vara negativ för vattentillgångarna lokalt. Särskilt allvarlig blir vattensituationen dessutom i vissa delar av världen, om glaciärerna smälter och därmed på längre sikt drastiskt minskar flödet av friskt vatten till törstande människor.</i></p>
<p class="blockquote"><i>•&#160;Kolets kretslopp – från atmosfären via levande växter och djur, men även dött organiskt material tillbaka till lufthavet – har också undergått storskaliga förändringar främst genom förbränning av kol och olja, men även genom den omfattande avskogningen. Båda dessa faktorer bidrar till att atmosfärens halt av koldioxid ökar. Detta märks nu på klimatet eftersom koldioxid är en gas med kraftig klimatpåverkan. Det betyder att de återstående reserverna av kol, olja och naturgas sannolikt inte kan användas som bränsle i den utsträckning som allmänt förväntas inom politik och marknad. Detta gör i så fall världens energiproblem akuta.</i></p>
<p class="blockquote"><i>•&#160;Människan har vidare totalt förändrat markanvändningen, ofta på ett negativt sätt. Här har hon snart nått en gräns för uppodling av ny odlingsbar mark (Jeffrey Sachs uttrycker detta så här: ”We are, in short, running out of space to clear.”). Redan odlad mark förstörs också i stigande grad genom erosion och bebyggelse.</i></p>
<p class="noindent"><a id="page_49"></a>Vi har redan konstaterat att människans starkt negativa påverkan på Jordens ekosystem lett till att naturens förmåga att leverera varor (som fisk) och tjänster (exempelvis naturlig vattenrening) blivit allvarligt nedsatt. Människan har länge låtit en allt större del av ekosystemens produktion kanaliseras till henne själv för att täcka behovet av mat, bränslen och material av skilda slag. Samtidigt som dessa system gett människan mer av olika slags nyttigheter, så har systemen själva börjat utarmas. Detta beror på att den komplexa mångfalden av levande arter minskar. Det betyder i sin tur också att ekosystemen får en reducerad förmåga att klara av miljö- och klimatförändringar.</p>
<p class="indent">Vår slutsats av det tredje ledet i vår argumentering innebär att resurstillgången på Jorden kan vara på väg att krympa, samtidigt som det ännu finns omfattande behov som måste tillfredsställas. Detta ger oss alla ytterligare en anledning att börja tänka i andra banor än de som dominerar dagens världsbild.</p>
<h3 class="h3"><i>Summering: Begränsningar för mänsklig verksamhet</i></h3>
<p class="noindent">Det finns således begränsningar i naturens kapacitet att leverera det som människan efterfrågar. Dessa begränsningar beaktas dock sällan inom det ekonomiska fältet, där tanken på en ständigt pågående ekonomisk tillväxt uppfattas som självklar. Det industriellt utformade försörjningssättet har hittills haft tillgång till omfattande mängder av lagrade resurser och därigenom gett intrycket av att det i princip inte finns några begränsningar, det vill säga att det i varje ögonblick visserligen kan råda relativ knapphet på en viss resurs, men praktiskt taget aldrig absolut knapphet. Men absoluta begränsningar finns och sådana blir alltmer tydliga. Som vi nyss såg Jeffrey Sachs varna för, kan kanske inte lagrade resurser av kol, olja och naturgas användas så som man tidigare utgått från. Ekosystemens förmåga att leverera nyttigheter och tjänster håller på att förlora i kapacitet. Människans uppgift blir då att inom dessa nyupptäckta gränser klara sin försörjning på ett långsiktigt uthålligt sätt.</p>
<p class="indent"><a id="page_50"></a>Det krävs därför enligt vår mening ett radikalt omtänkande, där insikten om begränsningarna finns med från början. I annat fall riskerar även tekniska och andra förändringar, som görs med inriktning på att sänka utsläppen av klimatgaser, att i praktiken konservera ett försörjningsmönster som ändå inte är hållbart i längden. Användningen av begreppet ”hållbar utveckling” kan riskera att motverka sitt syfte om de djupare insikterna saknas.<sup><a href="#pg49fn1" id="pg49fn-1">6</a></sup> Föreställningen om att människan kan neutralisera de förändringar hon förorsakat med sitt bruk av kol och olja genom att ersätta dessa bränslen med andra, men i övrigt fortsätta utvecklingen ungefär som hittills, är alltför förenklad och sannolikt helt orealistisk.</p>
<p class="indent">Klimatproblematiken blir i detta perspektiv av mindre betydelse, men inte i den meningen att den skulle vara oviktig och inte kunna leda till mycket allvarliga effekter. Man bör dock främst se människans klimatpåverkan som ett av flera symptom på hennes nuvarande och i längden icke hållbara sätt att försörja sig. Att förändra mänsklighetens totala resursförbrukning blir det dominerande målet. Att förhindra en storskalig klimatförändring blir ett viktigt led i denna förändring.</p>
<h3 class="h3"><i>Människans relation till och syn på naturen</i></h3>
<p class="noindent">Om vår tolkning av den vetenskapliga kunskapen om problemkomplexet <i>miljö, klimat och resurstillgång</i> är någorlunda rimlig, uppkommer en ny fråga. Hur kan det ha blivit så här? Man kan överväga olika förklaringar: tanklöshet, girighet, bristande kunskap hos allmänheten och osäkert kunskapsläge inom vetenskapen. Vi vill peka på en helt annan förklaringsfaktor: vår västerländska kulturs syn på relationen mellan människan och naturen.</p>
<p class="indent">Särskilt under den industriella epoken har ett synsätt förstärkts, där människan ser sig själv som stående utanför naturen i övrigt. <a id="page_51"></a>Hon anser sig i stort sett fritt kunna välja vilka mål hon vill uppnå i sitt samhällsbygge. Om nya situationer och problem uppkommer, ser människan det närmast som en teknisk uppgift att finna lösningar inom ramen för sitt grundläggande tankemönster. Däremot ifrågasätts inte tankemönstret som sådant.</p>
<p class="indent">Att naturen skulle ha ett eget självständigt värde som människan måste ta hänsyn till, är med denna bild av världen i grunden helt främmande. I gängse språkbruk finns tecken på att människan uppfattar sig leva i en sorts strid med naturen. Ord som ogräsbekämpning, antibiotika, biocider (ordagrant: ”livsdödare”), skadedjur, kvittblivning av avfall är några exempel bland många. Detta visar att det rör sig om en allmänt omfattad grundsyn som kan vara svår att upptäcka, eftersom den ses som självklar.</p>
<p class="indent">Mot denna bild kan man ställa en helt annan. Då ses människan inte bara som beroende av, utan även som en del av en komplex natur, där alla delar i många avseenden har samma karaktär. Människan utgör givetvis en särart och äger egenskaper som andra arter inte har, men hon kan för den skull inte betraktas som radikalt skild från naturen. Med utgångspunkt i denna andra syn på relationen mellan människa och natur kan man utveckla en respekt för allt levande och en försiktighet baserad på hänsyn även till det okända. Det senare synsättet har tydligt anlagts av den norske filosofen Arne Næss (1912-2009) i hans arbete med ekosofi. Hans grundläggande värdering är att alla arter skall ges möjligheter till utveckling enligt sina egna förutsättningar. Tydligare kan man knappast uttrycka en total identifikation med allt levande.</p>
<p class="indent">Vi skall nu inte gå djupare in i denna fråga utan återkomma till den i bokens sjunde kapitel. Det som sagts är dock tillräckligt för att motivera reflexioner över invanda attityder och beteenden, något som kommer att aktualiseras redan i följande kapitel. Där skall vi nämligen undersöka vilka effekter som en kombination av förändrad teknik och livsstilsförändringar kan få, när det gäller att anpassa människans liv inom ramen för de gränser som naturen sätter.</p>
<p class="noindent">&#160;</p>
<p class="hr"/>
<p class="footnotea"><sup><a href="#pg44fn-1" id="pg44fn1">1</a></sup> Ekosystemtjänster är nyttigheter (”varor och tjänster”) som människan kan använda och som naturen skapar (och ”levererar”) utan människans direkta medverkan. Sådana tjänster kan handla om allmänt stödjande funktioner genom matjordsbildning, kretslopp av växtnäring, produktion av biomassa, nedbrytning av avfall, läkning av markskador, osv. Så levererar till exempel bina gratistjänster åt jordbrukarna genom sin pollinering av växter. Daggmaskarna utför likaså gratis ett arbete åt bönderna genom sina dränerande gångar och gödsling av Jorden. Ekosystemtjänsterna kan också ses som leverans av materiella nyttigheter till människan: djurfoder, mat (t.ex. fiskar, älgar, bär och svamp), färskvatten, trä, material för tillverkning av textilier, bränslen. En del av ekosystemtjänsterna har en reglerande funktion till exempel när det gäller att jämna ut klimatet, utföra vattenrening, förhindra översvämningar och liknande. Dessutom har en del ekosystemtjänster också stort kulturellt värde för estetiska eller andliga upplevelser, för lärande och för rekreation. Detta visas om inte annat av den ökande naturturismen. Ekosystemtjänsterna uppfattas av de flesta som självklara och något som man inte anser sig behöva betala för. Däremot kan kostnaderna bli höga, om tjänsterna minskar i omfattning eller upphör.</p>
<p class="footnotea"><sup><a href="#pg45fn-1" id="pg45fn1">2</a></sup> Millenniemålen presenteras på följande webbsida: <a href="http://www.regeringen.se/sb/d/2355/a/30775">http://www.regeringen.se/sb/d/2355/a/30775</a><br/>De ingår i en internationellt överenskommen dagordning från år 2000 för global utveckling och innebär att:</p>
<p class="bulletlist3">•&#160;&#160;fattigdom och hunger ska halveras till 2015</p>
<p class="bulletlist3">•&#160;&#160;alla barn ska gå i grundskola 2015</p>
<p class="bulletlist3">•&#160;&#160;jämställdheten ska öka och kvinnors ställning stärkas</p>
<p class="bulletlist3">•&#160;&#160;barnadödligheten ska minska med två tredjedelar till 2015</p>
<p class="bulletlist3">•&#160;&#160;mödradödligheten ska minska med tre fjärdedelar till 2015</p>
<p class="bulletlist3">•&#160;&#160;spridningen av hiv/aids, tbc, malaria och andra sjukdomar ska hejdas till 2015</p>
<p class="bulletlist3">•&#160;&#160;en miljömässigt hållbar utveckling ska säkerställas till 2015</p>
<p class="bulletlist3">•&#160;&#160;globalt samarbete genom ökat bistånd, rättvisa handelsregler och lättade skuldbördor i utvecklingsländerna.</p>
<p class="footnotea"><sup><a href="#pg45fn-2" id="pg45fn2">3</a></sup> Vår översättning. Sista stycket är något avkortat.</p>
<p class="footnotea"><sup><a href="#pg45fn-3" id="pg45fn3">4</a></sup> Nature 461, sidorna 472-475 (2009-09-24)</p>
<p class="footnotea"><sup><a href="#pg46fn-1" id="pg46fn1">5</a></sup> Vår översättning</p>
<p class="footnotea"><sup><a href="#pg49fn-1" id="pg49fn1">6</a></sup> Det kan vara värt att reflektera över de helt annorlunda associationer som det alternativa begreppet ”uthållig utveckling” ger. Då lägger man vikten vid det långa perspektivet, samtidigt som man indikerar att detta kan nås även genom successiva förändringar beroende på omständigheterna. Dessa förändringar kan även inbegripa både vilka förväntningar som man överhuvud kan ha och vilka mål som man kan ställa upp för samhällsutvecklingen.</p>
</body>
</html>